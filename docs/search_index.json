[["index.html", "L’opinione pubblica italiana e la guerra in Ucraina Presentazione", " L’opinione pubblica italiana e la guerra in Ucraina Pierangelo Isernia, Claudio Cozzi Fucile, Sergio Martini 2023-11-23 Presentazione Come citare il volume: ISERNIA, Pierangelo, Claudio Cozzi Fucile, and Sergio Martini. 2023. “L’opinione Pubblica Italiana e La Guerra in Ucraina.” OSF Preprints. November 14. doi:10.31219/osf.io/x3dv7 "],["ringraziamenti.html", "Ringraziamenti", " Ringraziamenti Ringraziamo Andrea Scavo (IPSOS), Gabriele Taiuti e gli studenti del corso di Scienza dell’opinione pubblica a.a. 2022/2023 (Università di Siena) per il loro contributo durante il processo di raccolta e gestione dei dati. Un particolare ringraziamento a Luciana Fazio per il sostegno editoriale che ha reso possibile questo libro. "],["introduzione.html", "CAPITOLO 1 INTRODUZIONE 1.1 La guerra e l’opinione pubblica italiana 1.2 Il metodo e i dati raccolti", " CAPITOLO 1 INTRODUZIONE 1.1 La guerra e l’opinione pubblica italiana Nel tentativo di offrire agli studiosi, ai commentatori, ai giornalisti e al pubblico un quadro articolato e preciso della natura degli atteggiamenti dell’opinione pubblica italiana nei confronti della guerra in Ucraina, abbiamo raccolto, in un repository su github, le distribuzioni di frequenza delle risposte a tutte le domande poste dai sondaggi condotti in Italia sul tema, tra il febbraio 2022 e il giugno 2023, che siamo riusciti a rintracciare attingendo a fonti disponibili pubblicamente. Durante questo periodo sono state condotte in Italia decine di indagini nelle quali sono state poste centinaia di domande, dirette a sondare gli atteggiamenti degli italiani sui più svariati aspetti della guerra in Ucraina. La convinzione che motiva questa raccolta è che su tematiche controverse come appunto quella in oggetto, accanto ad analisi multivariate delle determinanti individuali degli atteggiamenti, sia particolarmente utile una valutazione aggregata delle opinioni del pubblico. Guardare alla foresta delle domande disponibili, piuttosto che al singolo albero che di essa fa parte, consente di analizzare l’opinione pubblica in maniera più sistematica e sfaccettata, evidenziando la complessità delle opinioni e cogliendo possibili evoluzioni nel tempo. Inoltre, il diverso modo di formulare le domande, frutto degli interessi spesso congiunturali dell’istituto di sondaggio o del committente della ricerca, consente di esplorare con qualche profondità le ragioni alla base degli atteggiamenti degli italiani. Come vedremo, la comparazione tra domande offerte con formulazioni diverse mostra l’importanza che il formato ed il contenuto delle domande hanno su tematiche complesse, caratterizzate da ampi margini di incertezza, nelle quali l’effetto di framing esercita una influenza nell’orientare le risposte degli intervistati. Il problema del cosiddetto question wording, lungi dall’essere un fattore di disturbo, una dimostrazione del fatto che con i sondaggi “si può far dire di tutto alla gente”, costituisce invece una risorsa preziosa per interpretare cosa abbiano in mente gli intervistati quando rispondono ad una domanda e quali argomenti possono indurli a orientare le loro risposte in una direzione piuttosto che l’altra (Sudman e Bradburn 1974). Contrariamente a quanto avvenuto in altri Paesi (per esempio nel caso della Germania, si veda Mader e Schoen 2022), solo pochi studi esplorano l’opinione pubblica italiana sulla guerra. Bordignon, Diamanti, e Turato (2022) riportano che la guerra ha contribuito a un calo della polarizzazione destra-sinistra negli atteggiamenti verso la Russia subito dopo l’inizio del conflitto. Isernia e Martini (2023) hanno analizzato le determinanti degli atteggiamenti verso le sanzioni e la spedizione di armi nel settembre 2022, mentre Basile, Isernia, e Martini (2023) hanno discusso le diverse posizioni dell’elettorato italiano sulla guerra prima delle elezioni parlamentari del settembre 2022. Tuttavia, finora, non è stata pubblicata alcuna analisi sistematica e a lungo termine su ciò che gli italiani pensano dei diversi aspetti di questa guerra. Questo volume è un primo tentativo di colmare questa mancanza. 1.2 Il metodo e i dati raccolti Per ottenere lo scopo prefissato, quello di analizzare come l’opinione italiana ha reagito di fronte all’invasione su vasta scala dell’Ucraina da parte della Russia e all’escalation del conflitto, sono state raccolte tutte le domande rese pubblicamente disponibili sul sito sondaggipoliticoelettorali.it e sui siti dei principali istituti di sondaggio (segnatamente IPSOS,EMG ed SWG con il bollettino settimanale Radar). Nel complesso sono state individuate 931 domande, 511 delle quali (il 54,9%) sono state poste una sola volta nel periodo considerato, mentre le altre 420 sono state poste almeno due volte nel tempo. Come riportato dalla figura 1, cinque istituti (IPSOS, SWG, Termometro Politico, EMG e Euromedia Research) hanno posto nel tempo più di due terzi delle domande complessive, mentre il resto è stato chiesto da 23 istituti diversi. La raccolta sistematica di informazioni diretta a costruire questo repository offre anche una idea sul modo in cui gli istituti di sondaggio italiani affrontano temi pubblici di attualità che si prolungano nel tempo, come appunto la guerra Ucraina. La figura 2 riporta quali sono state le aree tematiche coperte dalle 931 domande poste nel tempo, organizzate nel modo in cui sono discusse e presentate in questo volume. Un terzo circa delle domande copre i temi collegati a cosa l’Italia, l’UE e la NATO possono fare per aiutare l’Ucraina a resistere all’aggressione russa, mentre il 17% delle domande sonda la valutazione che gli italiani danno dell’andamento del conflitto. E circa lo stesso numero esplora le fonti delle preoccupazioni degli italiani per la guerra.Attenzione molto minore è stata dedicata dagli istituti di sondaggio al ruolo dei media nel conflitto, un tema questo di qualche interesse per valutare la percezione del climandi opinione delle persone, e alle cause della guerra. La maggioranza degli istituti di sondaggio ha inoltre mostrato scarsa attenzione per la continuità delle domande nel tempo, un aspetto, quello dell’analisi delle tendenze dell’opinione pubblica a livello aggregato, particolarmente utile quando si tratta di analizzare un fenomeno in evoluzione. I pochi trends disponibili sono stati realizzati soprattutto grazie a IPSOS e, in misura minore, a EMG, mentre molto più discontinua e ad hoc è stata la produzione di dati da parte di altri istituti che pur hanno dedicato a questa tematica qualche risorsa, come SWG. Inoltre, l’attenzione per questo tema è scemata nel corso del tempo. Lo testimonia ad esempio il fatto che IPSOS, l’istituto che insieme a SWG e EMG, ha monitorato con più sistematicità le opinioni degli italiani sul conflitto, ha progressivamente rarefatto le rilevazioni del suo tracking sull’Ucraina, già dalla fine del 2022 e ora solo sporadicamente pone domande su questo tema. La figura 3 mostra l’andamento dell’attenzione dedicata dagli istituti di sondaggio (a) – misurata dal numero totale di domande poste nel mese – comparandolo con l’andamento dell’attenzione dedicata al tema dell’Ucraina dai notiziari televisivi in prime time dei tre principali canali televisivi (TG1, La7 e TG5) (b), misurata in percentuale del tempo dedicato all’Ucraina in media in ciascun notiziario nel corso del mese. Le due serie sono largamente sovrapponibili e mostrano, senza alcuna pretesa di stabilire un nesso di causalità, come i due andamenti siano largamente simili. L’attenzione e la copertura demoscopica è stata massima allo scoppio del conflitto, per poi diminuire nel tempo e stabilizzarsi a partire dall’estate del 2022, con un leggero aumento dell’interesse nel periodo settembre-ottobre 2022, presumibilmente per effetto delle elezioni parlamentari nazionali. A partire dal marzo 2023 questo interesse è ulteriormente calato, per collocarsi a poche domande al mese. Va, infine, segnalato che la guerra russo-ucraina è stata oggetto di una certa attenzione comparata, con diverse indagini condotte contemporaneamente in più paesi, prevalentemente europei. Si segnalano qui in particolare le indagini Eurobarometro (che ha inserito domande sull’Ucraina in diverse indagini nel corso del periodo coperto da questo rapporto) e quelle di SWG (Euroskopia), YOUGOV, NATO e German Marshall Fund of the United States con il Transatlantic Trend Survey. In questo campo sono state però soprattutto le ricerche condotte in ambito accademico a fornire le informazioni più sistematiche e approfondite, in particolare le rilevazioni EUOpinions, dell’Istituto Universitario Europeo, e quella del Volkswagen Project in dieci paesi europei. Nel repository sono state considerate solo le indagini comparate che comprendono anche l’Italia. 1.2.1 Le tematiche coperte e la struttura del libro Questo volume è organizzato per aree tematiche, nello specifico: le preoccupazioni per la guerra e i suoi effetti, sia in assoluto che rispetto ad altre problematiche di politica interna; le cause della guerra e le responsabilità per il suo scoppio, con riferimento anche alla percezione della Russia e di Putin; la guerra e il suo andamento. Questa sezione si sofferma su quattro ordini di temi; le aspettative circa la sua durata e il suo possibile esito (chi vincerà?); il rischio di escalation militare (ad esempio con il possibile ricorso alle armi nucleari) e politica (ad esempio con una possibile estensione del conflitto ad altri paesi, segnatamente quelli della NATO); l’atteggiamento verso specifiche richieste da parte ucraina, come quella di una No-Fly-Zone nel mese di marzo, o di armi pesanti a partire da aprile 2022; le opinioni sulle condizioni che consentono di porre fine al conflitto nonché le valutazioni di eventuali negoziati; il ruolo del nostro paese nel conflitto, con particolare riferimento alla decisione italiana di inviare armi, imporre sanzioni, aumentare le spese militari e, in via del tutto ipotetica, sia contribuire direttamente con le nostre truppe ad interventi militari multilaterali, sia valutare una possibile accessione dell’Ucraina alla NATO, all’Unione Europea e l’eventuale costituzione di un esercito unico europeo; gli effetti del conflitto, con particolare riferimento agli effetti economici delle sanzioni, quelli politici dei migranti e quelli relativi al sostegno per l’Unione Europea; la percezione del clima di opinione in relazione anche alla simpatia nutrita per l’Ucraina e la Russia nonché i giudizi riservati nei confronti dei rispettivi leader; Il ruolo dei media e la percezione su come i media forniscano notizie sull’Ucraina. Ogni sezione è aperta da una breve sintesi dei principali risultati che emergono dai dati disponibili. Ciascuna sezione si apre con alcuni aspetti metodologici relativi al modo in cui sono formulate le domande e ai loro effetti sulle distribuzioni delle risposte, poi viene offerta una descrizione degli atteggiamenti e della loro evoluzione nel tempo e infine, quando possibile, le posizioni dell’opinione pubblica italiana vengono comparate a quelle di altri paesi. Alla fine di ciascuna sezione del volume online vi è un’appendice che rimanda attraverso apposito link al repository contenente tutti i dati e le tabelle di tutte le domande poste su ciascuna tematica, con le distribuzioni di frequenza, il testo della domanda in italiano, la numerosità campionaria e la fonte dei dati. BIBLIOGRAFIA "],["preoccupazione-per-la-guerra.html", "CAPITOLO 2 PREOCCUPAZIONE PER LA GUERRA 2.1 Formulazione delle domande 2.2 Principali risultati", " CAPITOLO 2 PREOCCUPAZIONE PER LA GUERRA 2.1 Formulazione delle domande La misurazione delle preoccupazioni o priorità delle persone risente molto del contenuto e del formato delle domande che vengo poste. Quattro tipi di domande sono state utilizzate nel tempo in Italia per valutare l’importanza della guerra in Ucraina presso il pubblico italiano: Quelle che misurano la importanza/priorità di vari temi, le tipiche domande c.d. MIP (Most Important Problem) o MII (Most Important Issues). Sono incluse qui le domande che chiedono quali debbano essere le priorità per sé stessi (ad es. EB97.5), per il paese (ad es. EB97.5), per l’UE (ad es. EB98.1), per il Parlamento Europeo (ad es. EB97.3) e per il governo (es. Euromedia Research). Sono generalmente domande a risposta multipla (offrendo tra 2 e 3 possibili scelte). I temi non fanno riferimento esplicitamente all’Ucraina, ma a tematiche più generali, come la situazione internazionale. Quelle che esplicitamente e direttamente chiedono la preoccupazione per la guerra in Ucraina. Quelle che misurano la preoccupazione per le conseguenze della guerra (ad es. per la situazione economica o per il rischio di escalation sia geografica che di armamenti). Quelle che misurano i sentimenti e le emozioni prevalenti in questo periodo. 2.2 Principali risultati Maggioranze assolute superiori all’80% si dichiarano preoccupate della guerra in Ucraina. Ai primi di marzo 2022 (Euromedia) l’88% degli intervistati si dichiara molto o abbastanza preoccupato della guerra. Analoghe maggioranze trova Demos &amp; Pi/Demetra a marzo 2022 (93%) e ad aprile 2022 (91%). Percentuali simili ottiene SWG tra marzo e aprile 2022. I trend disponibili più lunghi (quello EMG e quello IPSOS) rivelano una sostanziale stabilità nel tempo di questa preoccupazione. L’indagine continuata IPSOS, avviata con le domande poste tra il 15 e il 18 marzo 2022, riporta che l’86% degli intervistati si dichiari molto o abbastanza preoccupato. Il 18-19 ottobre 2022 tale percentuale è all’80% e, seppur a distanza di 4 mesi, la medesima percentuale è approssimativamente stabile nel tempo: nell’indagine del 21-23 febbraio 2023 il 79% degli intervistati si dichiara molto o abbastanza preoccupato per il conflitto russo-ucraino. I problemi economici e quelli ambientali preoccupano gli italiani molto di più di quelli legati all’Ucraina. Questo effetto è in parte determinato dal formato della domanda. La preoccupazione per la guerra in Ucraina è molto maggiore quando agli intervistati viene chiesto questo, rispetto a quando la guerra è una tra molteplici preoccupazioni, tra le quali scegliere le due o tre ritenute prioritarie. Un esempio di questo effetto si trova comparando le risposte ad una domanda che misura la preoccupazione per la situazione internazionale rispetto alla guerra ai confini dell’Europa in due formati diversi. Il primo invita a sceglierne tre tra più di 10 problemi; il secondo chiede invece, per ogni problema, quanto preoccupato è l’intervistato (EB97.5 giugno-luglio 2022). Dovendo scegliere diversi problemi tra molti, solo il 12% degli italiani menziona la situazione internazionale come uno dei due temi più importanti per loro personalmente, mentre il 58% risponde che la guerra nelle vicinanze dell’UE è molto importante quando invitati ad indicare se, per loro, questo problema è importante. Nelle due domande poste da Euromedia Research tra marzo e maggio 2023, indaganti quali, tra una lista di temi, rappresentino il maggior problema per l’Italia, “La guerra che non presenta una via d’uscita” occupa rispettivamente il 4° posto a marzo e l’8° a maggio; “L’inflazione e l’aumento dei prezzi” occupa in ambedue le domande il primo posto, “Il cambiamento climatico e la precarietà del nostro territorio di fronte a grandi eventi atmosferici” il secondo posto nella domanda posta a maggio 2023. In entrambi i tipi di formulazione, la preoccupazione per la guerra è leggermente calata nel tempo (trends IPSOS ed EMG). I trends EMG e IPSOS rivelano un andamento simile, con circa l’80% degli intervistati che si dichiarano preoccupati della guerra e della sua evoluzione, ma si ravvisa una leggera tendenza al calo del numero di persone preoccupate, nel caso della serie EMG a partire da aprile (con una leggera risalita a maggio) e nel caso IPSOS tra aprile e maggio 2022 con una ulteriore caduta a luglio 2022, una ripresa dopo il mese di agosto 2022 e un’ulteriore caduta a dicembre 2022. Il trend EMG non mostra questo calo perché si interrompe prima, finendo ad inizio giugno 2022. La guerrra preoccupa gli italiani soprattutto per le sue possibili conseguenze economiche, piuttosto che per quelle politiche, militari o personali, anche se le risposte sono fortemente influenzate dal tipo di conseguenze indicate e dalla possibilità di sceglierne più d’una o solo una. La domanda che più direttamente consente di comparare quali conseguenze della guerra sono più preoccupanti è stata posta da IPSOS che chiede quale aspetto – tra quelli economici, politici o umanitari – sia più preoccupante. Le conseguenze economiche sono sempre menzionate dalla maggioranza (relativa o assoluta), seguita da un terzo a un quarto di intervistati che menziona quelle belliche e da un decimo che riporta quelle umanitarie. Queste priorità sono confermate dalla domanda SWG nella quale il numero di persone preoccupate che “il quadro economico peggiori pesantemente” passa dal 51% del 9 marzo 2022 al l’86% del 23 marzo 2022. Circa un anno dopo, nella domanda SWG del 15-20 febbraio 2023, la medesima preoccupazione ritorna ai livelli iniziali: il 47% degli intervistati (la maggioranza relativa) si definisce preoccupato che “il quadro economico peggiori pesantemente”, in quest’ultima domanda però il numero di opzioni tra cui scegliere è aumentato a 9 dalle iniziali 5. Le vittime, l’uso dell’arma nucleare e la possibilità che dopo l’Ucraina, la Russia invada altri paesi totalizzano percentuali nettamente inferiori. In alcune indagini dei primi due mesi, tuttavia, le preoccupazioni sul conflitto appaiono prevalenti rispetto a quelle economiche. Questo avviene prima dello scoppio del conflitto (ad es. l’indagine SWG del 16-18 febbraio 2022) o in isolati indagini nei primi mesi (ad es. l’indagine Euromedia, 27-28 aprile 2022). Tra gli aspetti economici che suscitano preoccupazione, vi sono l’aumento dei prezzi (indagini EMG), anche se la maggioranza l’attribuisce agli speculatori piuttosto che alla guerra (IPSOS, 14 marzo 2022). La maggioranza teme gli effetti sulla propria personale situazione economica (Noto sondaggi) o addirittura già ne sente gli effetti ad aprile 2022 (Noto sondaggi). APPENDICE "],["le-cause-della-guerra-di-chi-è-la-colpa.html", "CAPITOLO 3 LE CAUSE DELLA GUERRA: DI CHI È LA COLPA? 3.1 Formulazione delle domande 3.2 Principali risultati", " CAPITOLO 3 LE CAUSE DELLA GUERRA: DI CHI È LA COLPA? 3.1 Formulazione delle domande L’esame delle cause della guerra nell’opinione degli intervistati è stato esaminato da almeno tre punti di vista: Il primo è il contenuto della domanda. Alcune domande cercano di accertare le responsabilità della guerra, di chi è insomma la colpa (il c.d. blaming) mentre altre esplorano le motivazioni o cause della guerra. Rilevano qui le opinioni degli intervistati sulle responsabilità rispettive dei due schieramenti circa l’inizio e la persistenza della guerra, nonché quelle che approfondiscono le motivazioni o cause prevalenti del conflitto. Un secondo aspetto attiene al formato della domanda. Fondamentalmente è possibile distinguere due tipi di formati delle domande che esplorano questi temi. Da un lato, vi sono domande che chiedono direttamente di indicare di chi è la colpa o la responsabilità del conflitto tra le due parti. Dall’altro vi sono domande che invece elencano o suggeriscono una serie di motivazioni e/o spiegazioni possibili della guerra. Non sorprendentemente, i due tipi di domande producono risultati sensibilmente diversi. Infine, un terzo aspetto è quello della comparabilità delle domande nel tempo o nello spazio. Gran parte delle domande sono state poste solo occasionalmente dai vari istituti di sondaggio, rendendo quindi difficile una valutazione dell’andamento dei giudizi degli italiani nel tempo, con una sola eccezione, la domanda IPSOS sulle cause del conflitto, che è stata reiterata per diversi mesi. Vi è anche un caso in cui la domanda sulla responsabilità è stata posta in diversi paesi, consentendo una valutazione della posizione italiana con quella di altri paesi. 3.2 Principali risultati Maggioranze assolute di circa due terzi degli intervistati indicano la Russia come principale responsabile del conflitto anche sé tali percentuali decrescono nel tempo. Diverse domande hanno esplorato il tema delle responsabilità della guerra. Tra febbraio e marzo 2022 circa l’80% degli intervistati SWG ritiene l’attacco della Russia all’Ucraina “inaccettabile, da condannare severamente” e il 71% degli intervistati SWG del 21-25 marzo 2022 esprime una “condanna totale dell’attacco.” Similmente tra marzo e aprile 2022 il 77% degli intervistati da Demetra considera l’attacco grave e ingiustificato. Il wording della domanda sembra avere un leggero effetto sulle risposte. Quando la domanda usa termini più neutrali rispetto a “colpa” e “condanna”, parlando ad esempio di “motivazioni” (ad es. Euromedia ed EMG) o di “ragioni,” le percentuali di intervistati che puntano il dito sulla Russia restano elevate, ma sono leggermente inferiori a quelle appena citate. Ad esempio, la percentuale di intervistati che ritiene prevalenti le motivazioni (o le ragioni) ucraine scende al 57%-60% in una serie di domande EMG ed Euromedia Research. Quando la domanda sollecita la risposta ad una più articolata serie di motivazioni, il giudizio degli italiani si fa più sfumato e meno netta emerge la responsabilità esclusiva della Russia. Nel periodo compreso tra il 23 e il 28 marzo 2022 Termometro Politico ed EMG hanno posto due domande più articolate di quelle esaminate sinora, elencando tra le alternative di risposta considerazioni diverse. Ad esempio, Termometro politico nell’invitare a dare un giudizio sull’intervento militare della Russia in Ucraina offriva la scelta tra la seguente serie di motivazioni: “È stato un atto molto grave, una prevaricazione intollerabile verso uno stato sovrano;” “È stato un atto avventato e sbagliato, secondo me, ma se rimane limitato al Donbass non è così grave;” “È stata una mossa comprensibile, se rimane limitata al Donbass, si è trattato di un giusto atto di protezione verso la minoranza russa;” e “Ha fatto bene, l’Ucraina rischia di diventare un fantoccio occidentale, dovrebbe tornare sotto l’egida di Mosca.” Non sorprendentemente, l’opportunità di offrire un giudizio più articolato riduce al 39% la percentuale di intervistati che condanna recisamente l’intervento militare come “atto molto grave.” Il resto degli italiani esprime giudizi più sfumati, con un 14% dei quali è decisamente apologetico nei confronti della Russia, approvandone l’operato. L’indagine EMG del 28 marzo 2022 pone all’intervistato delle alternative di ancor più ampia portata e anche qui non più del 20% aderisce ad una posizione di condanna decisa dell’operato russo, sottoscrivendo che “È una guerra tra due Paesi, in cui uno ha illegittimamente aggredito l’altro.” Il resto degli intervistati preferisce ascrivere il conflitto ad uno scontro di più ampia portata. Quanto fino a qui osservato è confermato da due domande del Termometro Politico: con la prima (15-17 novembre 2022) viene indagata in maniera più articolata l’esistenza di eventuali agenti esterni determinanti nell’origine del conflitto, e si osserva come solo l’11% degli intervistati ritenga che la guerra ci sarebbe stata ugualmente e avrebbe avuto un andamento simile a quello attuale; la seconda domanda (14-16 febbraio 2023) sollecita nella risposta una più articolata motivazione sulle responsabilità della guerra, ciò che si delinea è che il giudizio degli italiani si fa più sfumato ed emerge meno nettamente la responsabitlità unica della Russia: il 47% degl intervistati addita in Putin e nella Russia come i responsabili del conflitto. Infine, la domanda IPSOS sulle cause della guerra – che riprende la nota tesi avanzata dai neorealisti circa le responsabilità della NATO nell’aver determinato le reazioni russe – offre anch’essa una serie articolata di ragioni della guerra, quali “La minaccia della NATO giustifica l’invasione Russa dell’Ucraina;” “La Nato minaccia la Russia, ma ciò non giustifica l’invasione;” e “La Russia ha solo cercato un pretesto e non ha giustificazioni per l’invasione dell’Ucraina.” E anche in questo caso aderiscono alla tesi della responsabilità esclusiva della guerra percentuali mai molto superiori al 50% di intervistati. Maggioranze decrescenti nel tempo tendono ad attribuire la colpa della guerra alla Russia mentre il numero di coloro che tendono a non voler rispondere o dichiarano di non sapere aumenta. A livello europeo l’Italia è il paese dove si registrano percentuali minori tra coloro che attribuiscono le colpe alla Russia. Una prima, ancorché circoscritta, serie temporale è quella di Euromedia Research ed EMG tra marzo e maggio 2022 che evidenzia come il fronte di coloro che ritengano prevalenti le motivazioni ucraine cresca leggermente nel tempo (dal 57% di marzo ’22 al 61% di maggio ’22). La più lunga serie temporale IPSOS sulle “cause del conflitto” mostra un leggero declino di coloro che ritengono che “La Russia ha solo cercato un pretesto e non ha giustificazioni per l’invasione dell’Ucraina,” in direzione di una maggiore incertezza cica l’attribuzione delle colpe. A marzo (28-30 marzo 2022) la percentuale di coloro che ritrovavano nella Russia la responsabile unica del conflitto erano il 49%, mentre un altro 28% riteneva che la NATO minacciasse la Russia ma che ciò non giustificasse l’invasione, e un residuo 6% era composto da coloro che ritrovavano invece nella minaccia della NATO una giustificazione dell’invasione. A settembre dello stesso anno il fronte di coloro che ritenevano la Russia l’unica responsabile scende al 42%, mentre cresce dal 17% al 25% in sei mesi la percentuale di coloro che non sanno o preferiscono non rispondere. Tra l’8 e l’11 marzo 2022 SWG-Euroskopia ha chiesto ai cittadini di 6 paesi europei se l’attacco russo all’Ucraina fosse inaccettabile, inaccettabile ma comprensibile o accettabile. L’Italia è al penultimo posto (seguita solo dalla Grecia) con il 71% che lo ritiene inaccettabile (a fronte del 60% dei greci) e il 19% inaccettabile ma comprensibile. Questa percentuale è inferiore a quella di Olanda (88% inaccettabile), Spagna (86%), Germania (82%) e Francia (78%). Alla domanda “Le autorità russe sono le principali responsabili della situazione attuale” posta nel Flash Eurobarometro 506 del 14-20 aprile 2022 il 73% degli italiani hanno risposto di essere d’accordo. Questo pone gli italiani al 18° posto, dopo tutti i principali paesi europei occidentali e al di sotto della media europea del 78%. Nel sondaggio SWG del 23-25 marzo 2022 si osserva che l’82% degli intervistati condanna l’attacco nei confronti dell’Ucraina (71% totalmente e l’11% parzialmente), in linea con le rilevazioni SWG del 25-28 febbraio 2022 e del 23-28 marzo 2022 dove, sullo stesso numero di intervistati (800), il 79% in ambedue i rilevamenti ritiene che l’attacco sia inaccettabile e da condannare severamente, e in linea altresì – anche se leggermente in calo – con i dati di Demetra dell’11-12 aprile dello stesso anno: il 76% degli intervistati ritengono grave e ingiustificata la scelta della Russia di iniziare l’intervento militare. Valutando invece gli schieramenti degli intervistati si osserva che solo il 58% di questi si dichiara apertamente con l’Ucraina (EMG 16 aprile 2022), solo il 64% spera che Putin perda la guerra mentre il 26% sono indecisi (SWG 27 aprile-2 maggio 2022), infine, ad ottobre (Euromedia Research 26 ottobre 2022), soltanto il 36% riteneva ancora che l’Ucraina dovesse resistere a tutti i costi, la maggioranza (quasi assoluta) si schierava su posizioni di concessioni alla Russia (49%). APPENDICE "],["landamento-della-guerra-e-come-finirà.html", "CAPITOLO 4 L’ANDAMENTO DELLA GUERRA E COME FINIRÀ 4.1 Formulazione delle domande 4.2 Principali risultati", " CAPITOLO 4 L’ANDAMENTO DELLA GUERRA E COME FINIRÀ 4.1 Formulazione delle domande L’esame dell’andamento della guerra nell’opinione degli intervistati è stato condotto da molteplici punti di vista. Possiamo distinguere le domande rivolte agli intervistati su questi temi prevalentemente sulla base del contenuto della domanda e, all’interno di classi divise per contenuto, è possibile altresì distinguere le domande in funzione del formato dell’indagine. Il contenuto della domanda diversifica sensibilmente i sondaggi tra di loro. Alcune domande cercano di accertare il vincitore attuale e futuro del conflitto, mentre altre domande indagano i pericoli avvertiti dagli intervistati circa possibili escalation, ovvero le considerazioni circa la durata effettiva della guerra o, ancora le condizioni per porvi fine. Un secondo aspetto attiene al formato della domanda e ciò rileva particolarmente all’interno di ogni classe divisa per contenuto. Ad esempio, quando si indaga su chi sono i vincitori attuali e quelli presunti in futuro, si osservano differenze significative a seconda di come la domanda venga posta. Ciò è vero anche quando si esplorano le preoccupazioni di escalation: Il wording nel sondaggio sembra avere un effetto sulle risposte. Infine, un terzo aspetto è quello della comparabilità delle domande nel tempo. Sebbene la maggior parte delle domande siano state poste solo una tantum dai vari istituti di sondaggio – il che complica un’eventuale analisi dell’andamento dell’opinione pubblica degli italiani nel tempo – si ritrovano, soprattutto circa il vincitore del conflitto, serie continuative nel tempo. 4.2 Principali risultati 4.2.1 Esito del conflitto: chi vincerà? Maggioranze sensibilmente diverse caratterizzano le risposte alle domande su chi vincerà la guerra e su chi la stia attualmente vincendo. Diverse domande hanno esplorato il tema del vincitore – presunto e attuale – del conflitto in corso. Ad Aprile 2022 il 22% degli intervistati di Noto Sondaggi ritiene che la Russia di Putin stia attualmente vincendo il conflitto e il 26% degli intervistati, sempre di Noto Sondaggi, conferma anche che la Russia vincerà la guerra. La medesima valutazione non può essere fatta però per il fronte ucraino: il 47% degli intervistati crede che l’Ucraina stia attualmente vincendo, ma soltanto il 28% crede che vincerà. Logicamente, si osservano variazioni importanti anche nel gruppo degli indecisi: coloro che non sanno chi, tra Russia e Ucraina, stia vincendo momentaneamente il conflitto sono circa il 30%, chi invece non sa esprimersi su chi vincerà il conflitto sono quasi il 50%. Questa valutazione può essere riproposta per Maggio 2022 nei sondaggi Ipsos, EMG, Demopolis. Rimane stabile la percentuale di coloro che credono che la Russia stia vincendo (23%) ma diminuisce il numero di coloro che credono che Putin vincerà la guerra (12%). Si osserva poi che la percentuale degli intervistati che ritengono l’Ucraina vincente nel momento in cui viene posta la domanda è sempre maggiore rispetto alla percentuale di chi ritiene che l’Ucraina vincerà la guerra (47%–28% ad Aprile, 28%–20% a Maggio 2022). Maggioranze decrescenti nel tempo credono che la Russia di Putin vincerà il conflitto, contemporaneamente il numero degli indecisi rispetto al possibile vincitore tende ad aumentare. A Marzo 2022 il 52% degli intervistati per il Termometro politico sosteneva che la Russia di Putin avrebbe vinto la guerra (sebbene il 24% di questi ritenevano altresì che all’occupazione russa l’Ucraina avrebbe resistito duramente), il 37% riteneva invece che sarebbe stata l’Ucraina a vincere e solo il 10% preferiva non rispondere o non sapeva. Sempre a Marzo 2022: per il 58% degli intervistati Ipsos la Russia avrebbe vinto la guerra, solamente per il 13% a vincere sarebbe stata l’Ucraina, mentre il numero di coloro che non sapevano o non volevano esprimersi si attestava intorno al 20%. Ad Aprile 2022, secondo Noto Sondaggi, il fronte di coloro che ritenevano che la Russia avrebbe vinto la guerra si assottiglia al 26%, similmente anche il numero di coloro che ritenevano il fronte ucraino come prossimo vincitore si attesta attorno a percentuali simili (28%), a crescere sensibilmente, invece, è il gruppo di chi non sa o non vuole indicare un netto vincitore: il 46% degli intervistati, infatti, preferisce non esprimersi. Si osservi poi che a Maggio 2022 (IPSOS) il numero di coloro che ritenevano la Russia come futura vincitrice del conflitto crolla al 12%, similmente, anche chi riteneva l’Ucraina vincitrice scende al 20%, la terza opzione è preferita dal 68% degli intervistati e, di questi, il 12% non sa o non vuole indicare, ma il 56% indica “nessuno” come futuro vincitore. Questi dati sono parzialmente riscontrabili nella domanda del Termometro Politico del febbraio 2023 (21-23 febbraio 2023): solo il 19% degli intervistati rimane dell’idea che la Russia avanzerà conquistando terreno e/o costringendo l’Ucraina a una resa, il 12% ritiene invece che sarà l’Ucraina ad avanzare e a “scacciare i Russi”, il 43% invece ritiene che la guerra proseguirà con uno stallo militare tra le due parti. Calano nel tempo coloro che sono in grado di esprimere un opinione rispetto a chi stia vincendo la guerra alla data della rilevazione mentre aumenta il numero degli indecisi. A Marzo 2022 il 28% degli intervistati Ipsos credeva che la Russia stesse vincendo la guerra, mentre il 39% riteneva che l’Ucraina fosse in vantaggio e soltanto il 33% non sapeva o non voleva indicare un vincitore. A Maggio alla stessa domanda il 23% degli intervistati EMG indicava la Russia di Putin come forza militarmente in vantaggio sull’altro schieramento, subendo nel corso di due mesi una perdita in termini percentuali di 5 punti. Una riduzione più significativa si registrava invece sull’altro lato dello schieramento: solo il 28% riteneva l’Ucraina di Zelensky in vantaggio, facendo rilevare un calo in termini percentuali di 11 punti rispetto ai precedenti 39. Se ne trae che l’unica opzione che ha visto crescere le proprie percentuali sia la terza: chi non sapeva o non voleva esporsi passa dal 33% al 49% (+16%). Nel giro di due mesi quasi un intervistato su due non sapeva o non voleva indicare quale schieramento stesse vincendo il conflitto nel momento in cui la domanda gli veniva posta. Maggioranze crescenti nel tempo prevedono la conclusione del conflitto mediante il ricorso a una soluzione diplomatica o comunque con un compromesso tra le parti, contemporaneamente cala nel tempo il numero degli indecisi e di coloro che preferiscono non rispondere Dalla serie EMG svoltasi a Maggio 2022 si evince che maggioranze crescenti prospettano il ricorso a un compromesso tra le parti. Se a metà Maggio il 44% degli intervistati EMG prevede il ricorso a una soluzione diplomatica per porre fine al conflitto bellico, alla fine di Maggio il 57% del campione si augura un compromesso che possa mettere d’accordo i diversi schieramenti. È interessante osservare come, allo stesso tempo, pur considerando la variabilità nella formulazione delle domande, a decrescere non sia il numero di coloro che sostengono convintamente la vittoria militare e schiacciante di uno dei due schieramenti – Russo o Ucraino che sia – bensì il fronte degli indecisi: il 17-19 Maggio 2022 il 42% degli intervistati EMG preferivano non rispondere alla domanda. A fine maggio la stessa opzione è scelta solamente dal 24% degli intervistati. Si rinforza, anche se in misura ridotta e dopo un breve e leggero declino, all’opposto, il fronte di chi crede che la guerra si concluderà con la vittoria di una delle due parti. A distanza di mesi (Ipsos, 10-11 gennaio 2023) l’opzione diplomatica e di compromesso tende ad essere favorita da maggioranze relative simili a quelle iniziali: il 45% degli intervistati ritiene che il conflitto terminerà con un accordo di pace, resta pressocché costante invece la percentuale di chi ritiene che il conflitto terminerà con la vittoria di una delle due parti (17%). 4.2.2 Escalation 4.2.2.1 Escalation: Rischio guerra nucleare La preoccupazione per una possibile escalation nucleare diminuisce nel tempo fino ad ottobre 2022. Il wording sembra avere un duplice effetto sulle risposte: vengono rilevate significative differenze a seconda che venga nominata direttamente o meno l’espressione “guerra atomica”, ovvero se ad essere indagate sono le preoccupazioni o le probabilità che tale evento avvenga. Diverse domande hanno esplorato il tema dell’eventualità di una escalation nucleare. A Marzo 2022 il 72% degli intervistati Euromedia Research ritiene che la possibilità di una escalation nucleare sia avverabile, similmente ad Aprile 2022, il 68% degli intervistati della serie EMG (5 sondaggi ripetuti nell’arco di due mesi) temevano che la guerra potesse degenerare in un conflitto nucleare, a Maggio dello stesso anno la stessa percentuale si riduce attestandosi intorno al 60%. La serie continuata IPSOS conferma e rafforza quanto detto: a Marzo 2022 il 31% degli intervistati ritenevano probabile (molto e abbastanza) il ricorso ad armi nucleari. A Settembre dello stesso anno il medesimo fronte era invece composto dal 19% del campione. Contemporaneamente, se a Marzo il 45% degli intervistati ritenevano poco o per nulla probabile un conflitto nucleare, a Settembre gli stessi pesavano per il 56% nel campione analizzato. Si osservi però come da Ottobre la preoccupazione per un conflitto nucleare ritorni nuovamente predominante nell’opinione pubblica: il 30% degli intervistati l’11 e il 12 Ottobre 2022 dichiarano molto o abbastanza probabile un ricorso ad armi nucleari (valori identici a quelli di Marzo), allo stesso tempo anche il fronte di chi crede poco o per nulla probabile un conflitto nucleare ritorna ai valori di Marzo attestandosi attorno al 40% degli intervistati. Il wording sembra avere un leggero effetto sulle risposte: quando la domanda usa il termine “bomba atomica”, ovvero “guerra atomica”, le percentuali di intervistati che si dimostrano preoccupati di un eventuale escalation si riduce rispetto a quando si usa “conflitto nucleare”: ad Aprile il 34% e ad Ottobre il 43% degli intervistati del Termometro Politico ritengono probabile o possibile una guerra nucleare. Quando si indaga la preoccupazione che l’evento atomico avvenga e non più la sua probabilità di accadimento, robuste maggioranze assolute si dichiarano preoccupate per un’eventuale escalation nucleare. Ciò è ravvisabile non solo nella serie continuata EMG condotta tra aprile e maggio 2022, ma anche nelle domande poste a febbraio 2023: per EMG (27 febbraio 2023) il 69% degli intervistati si dichiara molto o abbastanza preoccupato per un’eventuale escalation nucleare, per Demopolis (21-22 febbraio 2023) il 68% degli intervistati conferma tale preoccupazione. 4.2.2.2 Escalation: Terza guerra mondiale e No fly zone Anche la preoccupazione per una escalation su scala mondiale del conflitto decresce nel tempo: un numero crescente di intervistati si convince che il conflitto sarà limitato ai due paesi (fino a farsi maggioranza nelle ultime rilevazioni a disposizione)“. A Marzo 2022 solo il 29% degli intervistati IPSOS ritiene che il conflitto non travalicherà i confini dei due paesi coinvolti, ad Aprile 2022 circa il 40% degli intervistati DemosPi &amp; Demetra e EMG si confermano convinti che il conflitto non coinvolgerà nessun altro paese al di fuori di Ucraina e Russia. Si segnala altresì che nell’eventualità di una no fly zone a Marzo dello stesso anno per l’83% degli intervistati Demopolis ritiene che si correrebbe il pericolo di un allargamento della guerra su scala mondiale. Questo trend è confermato dalla serie continuata IPSOS che da marzo a febbraio 2023 indaga l’opinione pubblica circa i rischi di una degenerazione del conflitto: se a marzo 2022 il 24% degli intervistati ritiene plausibile che il conflitto russo-ucraino degeneri in una guerra mondiale, a settembre dello stesso anno la medesima opinione è condivisa solo dall’11% della popolazione. Parimenti: a marzo 2022 il 26% degli intervistati ritiene che il conflitto rimarrà confinato nei confini dei due paesi belligeranti, sei mesi dopo la stessa posizione è sostenuta da ben il 39% degli intervistati. Tuttavia, ad ottobre 2022 si osservano valori contrastanti con i trend registrati durante i 9 mesi precedenti: le percentuali delle rispettive posizioni si riavvicinano alle stime di Marzo: solo il 26% degli intervistati il 5-6 ottobre 2022 ritiene che il conflitto resterà isolato nei confini dei due paesi in guerra; il 20% degli intervistati l’11 e il 12 ottobre ritengono invece di nuovo plausibile un conflitto su scala mondiale. Infine, a febbraio 2023 i parametri si ristabilizzano sul trend osservato nei mesi precedenti: decresce nuovamente il numero di chi sostiene che il conflitto degenererà in una guerra mondiale (16%), parimenti cresce di molto la percentuale di chi, all’opposto, ritiene che il conflitto resterà limitato tra Russia e Ucraina (31%). Si osservi, a conclusione di ciò, che nella serie IPSOS qui indagata tra marzo 2022 e febbraio 2023, la percentuale di chi ritiene che il conflitto si estenderà, ma nei soli limiti dell’Europa orientale, resta pressocché costante nel tempo (25%-33% degli intervistati). 4.2.3 A quali condizioni finire il conflitto e quale possibilità di negoziati Maggioranze solide nel tempo ritengono che per porre fine al conflitto l’Ucraina debba fare delle concessioni alla Russia: il compromesso rimane costantemente l’opzione favorita dagli intervistati. Molteplici domande indagano l’opinione degli intervistati circa le condizioni con cui porre termine alla guerra in corso. Resta costante la percentuale di coloro che, nel corso del tempo e a domanda diretta, rispondono che l’unico metodo per concludere il conflitto sia la resa dell’Ucraina nei confronti della Russia. Il 38% degli intervistati Euromedia Research a Marzo 2022 ritiene che l’Ucraina debba arrendersi (nonostante il 76% degli intervistati Noto Sondaggi dello stesso mese ritengano che la maggiore responsabilità sia proprio della Russia), il 43% degli intervistati Ipsos a Marzo 2022 condivide questa opinione, il 52% degli intervistati SWG a Maggio dello stesso anno crede che il conflitto si possa concludere o con la sconfitta totale Ucraina (6%) o con il controllo dei territori occupati dalla Russia (46%). Addirittura, il 74% degli intervistati del Termometro Politica lo stesso mese ritengono che sarebbe accettabile un accordo di pace che includesse l’annessione da parte della Russia di tutto o parte del territorio ucraino occupato. Proprio il tema della cessione di territori ucraini alla Russia incontra nel tempo percentuali significative, prossime alla maggiorana relativa: solo il 10% del campione di SWG di Aprile 2022 dichiara che l’Ucraina non debba concedere nulla alla Russia, il 40% dei soggetti ascoltati dal Proger IndexResearch a Maggio 2022 credono che l’Ucraina debba accettare una qualche forma di rinuncia territoriale (il 37% è contrario il 23% non sa o non indica). Il 46% degli intervistati dal Termometro Politico di Giugno 2022 ritengono che non costituisca un precedente pericoloso la cessione di territori occupati, il 49% del campione di Euromedia Research ad Ottobre 2022 crede che l’Ucraina debba fare delle concessioni per accelerare il processo di pace. Infine, il 44% degli intervistati Tecné 11-13 febbraio 2023 ritengono che sia da valutare l’ipotesi delle concessioni territoriali in cambio della pace, similmente il 54% del campione Proger IndexResearch (22 marzo 2023) ritiene che debbano essere fatte delle concessioni al fine di fermare la guerra. Allo stesso tempo maggioranze rilevanti si augurano un compromesso tra le parti al fine di porre termine, nel minor tempo possibile, al conflitto in atto. Ad Aprile 2022 il 56% degli intervistati di Euromedia Research credono che il compromesso tra le parti sia l’obiettivo sul quale puntare, sempre ad Aprile il 55% del campione di EMG dichiara che l’Europa dovrebbe in tutti modi promuovere la trattiva diplomatica, la stessa opzione è favorita dal 62% degli intervistati Ipsos a Maggio 2022, sempre a Maggio il 62% degli intervistati EMG credono che una soluzione diplomatica sia possibile (in tempi lunghi e in tempi brevi). Ad ottobre 2022 il 54% del campione ascoltato dal Proger IndexResearch auspicano un compromesso mediato tra Putin e le forze politico – istituzionali dell’Occidente, infine anche a febbraio 2023 il 60% degli intervistati da SWG ritiene che il conflitto si concluderà per via negoziale. 4.2.4 Durata conflitto Fatte eccezione per i primi mesi della guerra, si osservano maggioranze stabili nel corso del tempo nella distribuzione delle preferenze circa la durata del conflitto, con effetti interessanti dovuti al numero di opzioni a disposizione da parte degli intervistati. A Marzo 2022 il 21% degli intervistati EMG riteneva che il conflitto si sarebbe concluso nel giro di poche settimane, a Maggio dello stesso anno tale percentuale si riduce a cifre sempre inferiori al 10% degli intervistati, fino a toccare la percentuale minima nel sondaggio del 12 Maggio 2022: 3%. È utile osservare altresì come, nell’eventualità in cui agli intervistati siano date più opzioni di scelta la percentuale di coloro che non sa o non si vuole esprimere sia sensibilmente contenuta: nel sondaggio dell’11-12 aprile 2022 di Demos&amp;Pi Demetra con cinque opzioni solo il 9% non prende una posizione; nei sondaggi EMG dal 5 al 26 maggio 2022 con tre opzioni preferibili, circa il 30% degli intervistati preferisce non esporsi. Tali effetti tendono però a ridursi con il passare dei mesi: i sondaggi posti ad inizio 2023 confermano questo trend. Maggioranze crescenti nel tempo ritengono che il conflitto durerà mesi o addirittura anni. Una serie IPSOS indaga le opinioni degli intervistati da marzo ad ottobre 2022: se a marzo il 24% del campione ritiene che il conflitto durerà un anno o più, ad ottobre la stessa opinione è sostenuta da 36% degli intervistati, consequenzialmente chi crede che il conflitto durerà solo alcuni mesi progressivamente si riduce: dal 46% del campione a 34%. Infine, nei sondaggi del 2023 si osservano maggioranze assolute e stabili nel tempo che ritengono che il conflitto durerà ancora diversi mesi/anni: il 61% degli intervistati IPSOS il 21-23 febbraio 2023 ritiene che il conflitto durerà circa un anno o diversi anni, il 75% degli intervistati Euromedia Research il 21 febbraio 2023 vedono “lontana” la fine del conflitto. APPENDICE "],["cosa-deve-eo-può-fare-litalia.html", "CAPITOLO 5 COSA DEVE E/O PUÒ FARE L’ITALIA? 5.1 Formulazione delle domande 5.2 Principali risultati", " CAPITOLO 5 COSA DEVE E/O PUÒ FARE L’ITALIA? 5.1 Formulazione delle domande Il tema delle sanzioni (5.2.2) e dell’invio delle armi (5.2.1), le due principali forme di sostegno date dalla comunità occidentale all’Ucraina, rappresentano i temi più frequentemente esplorati e mostrano che il livello di sostegno è fortemente influenzato dalla formulazione delle domande. Sebbene solo pochi istituti di sondaggio abbiano avuto la costanza di sottoporre domande identiche periodicamente nel tempo agli intervistati (le due eccezioni sono rappresentate da IPSOS e EMG), la comparazione dei (pochi) dati comparati nel tempo e dei (molti) modi in cui la domanda è stata chiesta mostrano chiaramente che gli ampi margini di variazione nelle percentuali di contrari, oscillando le percentuali di favorevoli rilevate dai due istituti di più di 20 punti percentuali, non sono tanto dovute ad una reazione agli eventi in Ucraina, quanto piuttosto a specifiche variazioni nel modo in cui sono formulate le domande e il loro formato. Contemporaneamente ai due principali temi indagati, circa le azioni che possono e non possono essere messe in campo direttamente a sostegno di uno o dell’altro schieramento, sono state poste altresì domande relative ad un diretto intervento militare dell’Italia (5.2.3), all’ingresso nella NATO e nell’UE da parte dell’Ucraina (5.2.4), all’aumento delle spese militari (5.2.5) nonché a considerazioni circa l’istituzione dell’esercito europeo (5.2.6). Il Wording sembra assumere una certa rilievo soprattutto sui temi che non implicano azioni concrete o dirette sulla popolazione italiana, come, ad esempio, l’istituzione di un esercito (unico) europeo. 5.2 Principali risultati 5.2.1 Inviare Armi La maggioranza degli italiani è contraria all’invio di armi all’Ucraina, con percentuali di favorevoli raramente superiori al 45% e tale contrarietà resta stabile nel tempo. Nell’insieme, sulla base dei sondaggi disponibili, circa il 40% degli italiani si è dichiarato favorevole all’invio di armi nel tempo, ma con un ampio campo di variazione, che va da un minimo del 23% di italiani che il 10 ottobre 2022 ritengono “giusto continuare a inviare armi all’Ucraina” (indagine EMG), ad un massimo del 59% che il 20 aprile 2022 risponde di essere d’accordo con il “finanziamento dell’acquisto e fornitura di equipaggiamento militare all’Ucraina” (indagine Flash Eurobarometro). Due sondaggi diversi proposti dal Termometro Politico e condotti a distanza di un anno l’uno dall’altro confermano quanto scritto. Nella domanda del 29-31 marzo 2022 il 42% degli intervistati si dichiara “molto” o “abbastanza” favorevole all’invio di armi all’Ucraina, allo stesso tempo, il 57% degli intervistati si dichiara “poco” o “per nulla” favorevole. Nella domanda del 16-18 maggio 2023 invece il 40% degli intervistati si dichiara “molto” o “abbastanza” favorevole all’invio di armi, mentre il 59% “poco” o “per nulla” favorevole. Il contenuto della domanda, il suo formato e le alternative di risposta hanno tutti un effetto sulle percentuali di favorevoli e contrari. Le percentuali di sostenitori dell’invio delle armi variano a seconda che si chieda se si sia “favorevoli,” se si sia “d’accordo” o se sia “giusto” inviare armi. Al netto della formulazione delle domande, meno persone ritengono “giusto” l’invio delle armi (il 33% in media), rispetto a quanti sono “d’accordo” (il 46% in media) con quelli favorevoli che si collocano tra questi due estremi (38% in media). Questo effetto, ben noto in letteratura, e dovuto alla pressione sociale verso il consenso alle politiche del governo, comunque non altera il risultato complessivo. Analogamente, la natura e combinazione delle alternative di risposta ha effetti sulle distribuzioni. Un esempio è rappresentato dalle sistematiche differenze di percentuali tra EMG e IPSOS, dovute al fatto che IPSOS, diversamente dalla maggior parte degli istituti di sondaggio italiani, ha sollecitato l’opinione degli intervistati sull’invio delle armi all’interno di una molteplicità di strategie alternative fra le quali scegliere, alcune delle quali non mutuamente esclusive. Non solo, ma le alternative offerte agli intervistati sono cambiate nel corso del tempo. Per cui, ad esempio, la crescita dei favorevoli all’invio di armi di 6-7 punti percentuali tra il 12 e il 16-18 maggio 2022 ed un ulteriore aumento, di maggiore entità, tra la metà e la fine luglio nel trend IPSOS sono entrambi da ricondurre alla variazione nella formulazione delle alternative di scelta, piuttosto che a reali spostamenti del clima di opinione. Nello spiegare il sostegno per l’invio di armi, i dati mostrano che gli italiani non sono tanto sensibili al tipo di armi (pesanti, offensive, ecc.) ma piuttosto a chi le invia (l’Italia, la NATO, l’UE). Il riferimento al tipo di armamenti – pesanti o offensive e leggere o difensive – inviati all’Ucraina e il contributo che può avere tale riferimento nell’aumentare o diminuire il sostegno ha suscitato qualche discussione tra gli addetti ai lavori. Una analisi dei dati disponibili sembra indicare che tale riferimento non ha un effetto significativo sugli intervistati, né in una direzione né nell’altra. Due domande (tutte da Euromedia) che specificano quali armi dovrebbero essere inviate (missili, cingolati, artiglieria pesante, ecc.) ottengono percentuali di favorevoli in media con le domande che invece non specificano la natura delle armi da inviare (rispettivamente il 38% il 25 maggio 2022 e il 41% il 28 aprile 2022). Queste percentuali sono leggermente superiori a quella ottenuta il 3 maggio 2022 dall’EMG, in cui il 28% degli intervistati era d’accordo con l’invio di “armi pesanti” all’Ucraina, in leggerissimo calo rispetto al 30% di favorevoli della rilevazione precedente, ma che viene poi recuperata dalla rilevazione successiva del 10 maggio 2022. Leggermente diverso è il discorso su chi deve inviare le armi; se cioè il riferimento esplicito al governo italiano o ad altri attori, quali la NATO o l’UE, abbia un qualche effetto. In questo caso si registra un leggero aumento del sostegno in assenza di un esplicito riferimento all’Italia. La domanda EMG il 30 maggio 2022 ha chiesto se la NATO (non l’Italia) dovese inviare “armi più pesanti di quelle inviate finora (per esempio aerei da guerra)” e in questo caso la percentuale di italiani favorevoli scende al 25% (a fronte di un 44% di contrari e di un 31% di persone che non sanno o non rispondono). Poiché in questa domanda è presente anche un riferimento alle armi pesanti, può essere utile vedere se le cose cambiano quando questa informazione non è inclusa nella domanda. Una indagine della Bertelsmann Foundation aiuta a rispondere: il riferimento all’Italia, piuttosto che all’UE, riduce leggermente il favore all’invio di armi, che passa dal 42% degli italiani a favore dell’invio delle armi da parte dell’UE, al 39% di quelli che lo pensano se è l’Italia a farlo. Il riferimento all’UE potrebbe contribuire a spiegare (insieme all’anodino riferimento al “finanziamento di equipaggiamenti militari”) perché nel Flash Eurobarometer di aprile 2022 il 59% si dichiara favorevole al “finanziamento dell’acquisto e fornitura di equipaggiamento militare all’Ucraina,” la percentuale in assoluto più alta di favorevoli all’invio delle armi, mai raggiunta in Italia in ogni periodo. Anche il riferimento alla NATO sembra avere un qualche effetto. Nel maggio 2022 IPSOS propose due formulazioni diverse della stessa domanda, a breve distanza di tempo, in una delle quali si chiedeva se “è giusto che l’Italia e la Nato continuino ad inviare armamenti all’Ucraina” (9 maggio 2022) mentre nella seconda se “è giusto che l’Italia invii armamenti all’Ucraina” (2 maggio 2022). In questo caso, la differenza è minima. Il 40% è favorevole a che l’Italia lo faccia e il 41% quando anche la NATO è menzionata. Analogamente, quando il 30 maggio ad una domanda EMG che chiedeva “cosa dovrebbe rispondere la Nato” a “Kiev [che] chiede armi più pesanti di quelle inviate finora (per esempio aerei da guerra)” solo il 25% era favorevole a questa richiesta, una percentuale non dissimile da quella di precedenti e successive indagini dell’EMG. Tuttavia, poiché la prima domanda IPSOS include l’Italia con la NATO e la seconda ha anche un riferimento alle armi pesanti, il LAPS dell’Università di Siena ha cercato di chiarire il ruolo che l’attore che autorizza l’invio delle armi abbia sul sostegno nell’indagine condotta per conto di Aspen Italia. Per testare esplicitamente se il sostegno variasse a seconda che ad inviare le armi fosse la NATO, l’UE o l’Italia, nella domanda che chiedeva se l’intervistato “fosse d’accordo o in disaccordo con la decisione di fornire armi al governo ucraino,” si variava casualmente l’attore della decisione. Per un terzo degli intervistati si menzionava l’Unione Europea, per un altro terzo la NATO e un ultimo terzo riceveva il governo italiano. I risultati mostrano come sia la NATO a produrre l’effetto, quantunque modesto, più significativo – ed in senso accrescitivo del sostegno – rispetto all’UE e al governo italiano, il riferimento al quale totalizza il risultato più modesto. 5.2.2 Sanzioni L’opinione pubblica italiana è tiepida anche nei confronti delle sanzioni. Nelle ultime rilevazioni disponibili, la maggioranza degli italiani si dice contraria o preferisce non esprimere un’opinione, mentre una minoranza si esprime favorevolmente. Dalle serie temporali, si registra un calo nel tempo del sostegno per le sanzioni. Nei primi mesi del conflitto, come riportato dall’Eurobarometro, poco più di due terzi circa degli intervistati italiani era favorevole alle sanzioni economiche contro la Russia. Ad esempio, il 3 marzo 2022 l’EMG indicava un 60% di favorevoli alle “sanzioni contro la Russia,” maggioranza che passava al 65% una settimana dopo e al 67% dopo altri sette giorni. L’indagine Demos&amp;PI del 12 aprile 2022 riportava una percentuale di favorevoli del 70% e il 19 aprile il 70% degli intervistati SWG era favorevole a che l’Italia “impartisca (sic!) sanzioni economiche nei confronti della Russia,” percentuale analoga (69%) a quella della rilevazione SWG del 9-14 marzo 2022. Tuttavia, nel settembre (7-9 settembre) 2022 ad una domanda di Quorum che chiedeva se “dopo tutti questi mesi, lei manterrebbe o toglierebbe le sanzioni alla Russia?” solo il 37% risponde di mantenerle ed un altro 37% di toglierle, con il 26% di indecisi, similmente ad ottobre 2022 (13 ottobre), ad una domanda EMG indagante l’opportunità di continuare ad appoggiare le sanzioni alla Russia solo il 35% si dichiara favorevole, il 43%, all’opposto, si dichiara contrario. La serie più lunga di domande sulle sanzioni è stata posta da IPSOS e include un esplicito riferimento ai costi. Essa rivela un progressivo – ancorché lento – declino del sostegno per le sanzioni (Figura 2), che passa progressivamente da circa due terzi di intervistati a meno della metà. In linea con questo trend, alla domanda posta da IPSOS il 5 settembre 2022 che chiedeva a chi “oggi le sanzioni economiche comminate alla Russia stanno facendo più male,” il 70% degli italiani intervistati risponde all’Italia e agli altri paesi europei e solo il 14% indica la Russia (con un 16% che non risponde). La scarsa fiducia degli italini negli effetti delle sanzioni può contribuire a spiegare il tiepido sostegno per esse. Tra il 23 e il 28 marzo 2022 l’SWG chiese se “le sanzioni imposte alla Russia avranno un effetto molto, abbastanza, poco o per niente forte come deterrente contro future simili invasioni.” Solo il 36% risponde molto o abbastanza forte, il 45% risponde poco e il 19% per niente. All’inizio del conflitto (28 febbraio – 1° marzo 2022) Euromedia chiese ad un campione di italiani se considerassero “le sanzioni fino ad oggi attuate nei confronti della Russia (a livello economico, finanziario, sportivo…) e quelle in programma … efficaci e utili per indebolire la morsa del conflitto da parte della Russia.” Il 45% risponde di sì, il 35% di no e il 20% non risponde. Il 26-28 aprile 2022 e di nuovo il 25 maggio 2022 Euromedia chiese se “le sanzioni che i paesi occidentali stanno infliggendo alla Russia per l’attacco all’Ucraina, serviranno a far finire la guerra.” Il 41% le riteneva, in entrambe le rilevazioni, “utili ma non decisive,” mentre il 20% inutili e il 18% “pericolose perché inaspriscono e bloccano il dialogo di pace.” Solo il 15% nella prima rilevazione e il 12% nella seconda le ritengono “fondamentali.” Due aspetti – tra loro fortemente correlati – rendono gli italiani sostanzialmente ambivalenti rispetto alle sanzioni economiche. Da un lato, è diffusa la consapevolezza che senza colpire la principale fonte di reddito dell’economia russa, l’esportazione di materie prime e segnatamente di gas e petrolio, le sanzioni non avrebbero indebolito in maniera sufficiente l’economia di quel paese. Dall’altro lato, la consapevolezza che, così facendo, anche l’economia dei paesi occidentali, e soprattutto dell’Italia, dipendente fortemente dal gas russo per i suoi approvvigionamenti energetici, ne avrebbe sofferto. Sin dalle prime fasi del conflitto appare chiaro agli italiani che se non si colpiscono i settori nei quali la Russia esporta materie prime energetiche le sanzioni sarebbero state inefficaci. Questa convinzione è manifestata dall’indagine EMG del 9 maggio 2022 che chiede se le sanzioni economiche contro la Russia fossero “giuste ed efficaci,” “giuste ma inefficaci finché non conterranno l’embargo su petrolio e gas” o “sbagliate.” Sebbene solo il 13% le ritenesse sbagliate (e il 22% non rispondesse), la maggior parte dei favorevoli (46%) le ritiene giuste ma inefficaci fino a che non si introduca l’embargo di gas e petrolio) e solo il 19% le reputa “giuste ed efficaci.” E questa consapevolezza è confermata dalla indagine SWG del 23-25 maggio 2022 nella quale il 57% degli intervistati ritiene che “L’Italia e l’UE dovrebbero imporre sanzioni ancora più dure alla Russia.” D’altro canto, una volta che i costi delle sanzioni – in termini di aumento dei prezzi dell’energia e di inflazione – vengono menzionati, l’entusiasmo per questa misura cala. Purtroppo, non abbiamo alcuna rilevazione nella quale l’effetto della menzione dei costi delle sanzioni energetiche contro la Russia sia stato oggetto di esplicita manipolazione sperimentale, per cui dobbiamo affidarci a comparazioni nel tempo, tra domande diverse. E i dati disponibili sembrano suggerire appunto che il riferimento ai costi deprima, seppur leggermente, il sostegno per le sanzioni. Due esempi: il primo ci viene dalle indagini EMG dove il 3 marzo 2022 fu chiesto se l’intervistato fosse d’accordo con le “sanzioni contro la Russia” e il 7-9 aprile 2022 invece se l’intervistato fosse “favorevole ad un embargo totale del gas e petrolio russi.” A marzo il 60% era favorevole alle sanzioni, ad aprile la percentuale di persone molto o abbastanza d’accordo con l’embargo totale scende al 50%. Il secondo esempio è tratto da una indagine Demos&amp;PI dell’11-12 aprile 2022, nella quale fu chiesto all’intervistato se fosse favorevole o contrario a una serie di “azioni dell’Italia e degli italiani” fra le quali “le sanzioni economiche contro la Russia” e “la rinuncia totale al gas e alle risorse energetiche provenienti dalla Russia.” Il 70% degli intervistati si dichiara favorevole alle sanzioni contro il 59% di favorevoli alla rinuncia totale al gas russo. Tuttavia, vi sono altre indagini che suggeriscono una maggiore disponibilità degli italiani a sopportare le conseguenze di un embargo totale sul gas e petrolio russo. A settembre 2022, EMG chiese se “Di fronte all’impennata del prezzo del gas secondo lei bisognerebbe togliere le sanzioni economiche alla Russia.” Il 50% risponde di no, il 30% di sì e il 20% non si pronuncia. E il 28 marzo 2022, ad EMG che chiedeva se l’intervistato “sarebbe disposto a rinunciare alle forniture di gas russo, privandosi di energia elettrica e/o riscaldamento per qualche ora al giorno, pur di dare un chiaro segnale di condanna all’aggressione contro l’Ucraina,” il 34% si dichiara pronto a questa rinuncia, a fronte di un 50% di contrari e un 16% di indecisi. Analogamente, il 30% degli intervistati dalla Noto sondaggi il 4-5 aprile 2022 dichiara di essere pronto a “non poter usare gas ed energia in alcune ore della giornata” per effetto del razionamento imposto dalle sanzioni energetiche. La disponibilità a sopportare i costi delle sanzioni energetiche varia a seconda degli argomenti usati per giustificare il mantenimento o il ritiro delle sanzioni. Termometro Politico tra il 30 agosto e il 2 settembre 2022 ha chiesto se “Di fronte all’impennata del prezzo del gas e dell’inflazione, secondo lei si dovrebbero togliere le sanzioni alla Russia?” Il 44% degli intervistati di fronte a questa domanda, che esplicita alcune possibili conseguenze delle sanzioni per gli italiani, risponde di no, sulla base di due argomenti offerti nelle risposte – “vorrebbe dire cedere a un ricatto. Anzi, dovremmo essere più duri con Mosca” e “sarebbe un cedimento. Le sanzioni devono rimanere al livello attuale” – mentre il 23% risponde di sì perché è opportuno “rivedere l’atteggiamento verso la Russia” e il 28% ritiene che “non avremmo dovuto imporre alcuna sanzione fin dall’inizio.” Due domande, poste da Ixe e da Quorum ai primi di settembre 2022, e che contestualizzano con argomenti diversi le ragioni per le sanzioni, suggeriscono quanto sensibile al framing siano le risposte degli italiani su questo punto. Da un lato, Ixe, tra il 29 agosto e il 2 settembre 2022, chiede se la scelta di imporre le sanzioni sia giusta, premettendo che “L’Italia, insieme ad altri Paesi dell’Unione Europea, ha deciso di imporre pesanti sanzioni economiche (blocco delle banche e del commercio) alla Russia, allo scopo di indebolirla e di accentuare le fratture al suo interno per fermare il conflitto.” In questo caso, il 66% degli intervistati risponde che è giusta e solo il 30% la ritiene una decisione ingiusta. Invece quando, come in Quorum il 2-4 settembre 2022, si chiede se sia stato giusto imporre le sanzioni a Mosca, premettendo che “le sanzioni alla Russia per l’aggressione all’Ucraina hanno portato a ritorsioni, anche sulla fornitura di gas,” solo il 43% la ritiene una scelta giusta, il 37% sbagliata e il 20% non risponde. Pochi giorni dopo Quorum reiterò la domanda, chiedendo se fosse giusto imporre le sanzioni considerando che “hanno portato a un forte innalzamento dei prezzi:” in questo caso, il 43% risponde di ritenerle giuste, il 34% sbagliate e il 24% non risponde. Infine, nelle due domande di Demos&amp;Pi e Demetra, poste a febbraio e aprile 2023 (20 febbraio e 26-27 aprile), si chiede agli intervistati di collocarsi su una scala che va da 1 a 10 dove 1 significa totalmente contrario e 10 totalmente d’accordo in relazione al mantenimento delle sanzioni alla Russia, approssimativamente in ambedue le domande il 60% degli intervistati esprime una valutazione pari e superiore a 6. 5.2.3 Intervento militare La maggioranza assoluta degli italiani è contraria ad un intervento diretto del nostro paese nel conflitto e tale orientamento resta costante nel tempo. Si nota peraltrro un effetto diverso se si parla di coinvolgimento di truppe NATO o di truppe italiane. Diverse domande hanno esplorato il tema dell’intervento militare. Generalmente, e in maniera costante nel tempo, maggioranze assolute si sono dimostrate contrarie ad un intervento diretto nel conflitto di qualsiasi tipo e con qualsiasi modalità. Si osservano differenze rilevanti nell’ampiezza del fronte di chi si dice contrario – e, di conseguenza, anche di chi si dice favorevole – nell’eventualità in cui la domanda posta indaghi un eventuale intervento di truppe NATO, ovvero chida esplicitamente o sottintenda un intervento di truppe italiane. Il 59% degli intervistati da EMG il 1° Marzo 2022 si dice contrario ad un intervento delle nostre truppe a fianco di quelle NATO, mentre il 22% sarebbe favorevole; sempre a Marzo 2022, indagando la possibilità di un intervento diretto con i propri militari, il 72% degli intervistati di Noto Sondaggi si dichiara contrario, il 15% favorevole. Similmente, il 10 Marzo 2022 il 78% degli intervistati da IPSOS sull’eventualità di un intervento di truppe italiane si dichiara contrario, allo stesso tempo, il 15 Marzo, solo il 62% degli intervistati EMG è della medesima opinione nei riguardi di un probabile intervento di truppe NATO. Si noti, infine, che tale maggioranza assoluta resta costante nel tempo: il 69% degli intervistati da Euromedia Research il 24 gennaio 2023 si dichiara contrario ad un intervento della NATO nel conflitto russo-ucraino, ancor di più, il 74% degli intervistati da Tecnè a febbraio 2023 (11-13 febbraio) rimane della stessa opinione nei confronti delle truppe italiane. 5.2.4 Ingresso alla NATO e all’UE Maggioranze significative dichiarano di volere rimandare le decisioni sull’eventuale ingresso dell’Ucraina nella NATO e nell’Unione Europea. Contemporaneamente, maggioranze crescenti nel tempo si dichiarano contrarie all’ingresso dell’Ucraina nella NATO, e timidamente favorevoli all’ingresso della stessa nell’UE. Gli intervistati italiani si dimostrano più favorevoli ad un ingresso dell’Ucraina nell’Unione Europeo piuttosto che nella NATO. L’indagine SWG del 2-4 Marzo 2022 dimostra come maggioranze robuste siano favorevoli all’ingresso dell’Ucraina nell’UE (71%), ma come, allo stesso tempo, la medesima riflessione non possa essere fatta sull’adesione alla NATO: solo il 54% degli intervistati si dichiara favorevole, mentre il 36% è contrario. Nell’indagine dell’Euromedia Research del 27-28 Aprile 2022, sebbene il 40% degli intervistati sia contrario all’ammissione dell’Ucraina nell’Unione Europea, una maggioranza relativa si dimostra comunque favorevole (42%); si noti, però, che la maggioranza relativa degli intervistati (il 48%) si dichiara contraria all’adesione alla NATO da parte dell’Ucraina ( il 31% si dimostra invece favorevole). Il fattore temporale gioca un ruolo rilevante: davanti alla possibilità di un’adesione in tempi rapidi sia alla NATO che all’UE maggioranze solide sono contrarie all’adesione alla prima e il sostegno per l’adesione alla seconda si affievolisce. Se nel sondaggio SWG del 16-18 Febbraio 2022 il 33% degli intervistati si dichiarava favorevole ad un’eventuale adesione dell’Ucraina alla NATO, mentre il 27% contrario, nel sondaggio del 15-17 Febbraio 2022 del Termometro Politico, ponendo il campione davanti a un set di scelte composito e più articolato, il 54% si dichiara contrario all’adesione, allo stesso tempo solo il 18% è favorevole, mentre il 22% lo potrebbe essere ma rimandando di alcuni anni la discussione. Indagando invece l’opinione circa un ingresso in tempi rapidi dell’Ucraina nella Nato, il 48% degli intervistati dall’Euromedia Research si dichiara contrario e solo il 31% favorevole. Quanto all’adesione all’UE, se il 71% degli intervistati SWG del 2-4 Marzo 2022 si dichiarava apertamente favorevole all’ingresso dell’Ucraina nell’Unione Europea, osservando la composizione della maggioranza nel campione del Termometro Politico del 1-3 Marzo 2022, che propone un set di risposte più numeroso e articolato, si evince come il 16% degli intervistati sia favorevole, il 30% lo accetti come atto simbolico rimandando però la decisione ufficiale, il 28% posporrebbe la decisione di un paio di anni e il 24% sarebbe contrario a prescindere. L’iniziale forte sostegno decresce significativamente se ad essere indagata è un’adesione nell’UE in tempi stretti da parte dell’Ucraina: solo il 42% degli intervistati dall’Euromedia Research (27-28 Aprile) si dichiara favorevole a cui si contrappone un fronte di contrari composto dal 40% degli intervistati. Tale dinamica è ancora più chiara alla luce della domanda posta da IPSOS a gennaio 2023 (10-11 gennaio): sebbene il 29% degli intervistati si dichiari favorevole all’ingresso dell’Ucraina nell’UE il 33% si dichiara invece contrario, mentre ben il 38% degli intervistati (maggioranza relativa del campione) sarebbe favorevole “ma non ora”. L’opinione pubblica italiana, osservata in chiave comparata con quella di altri sei paesi, si dimostra tendenzialmente più restia ad un’adesione dell’Ucraina all’Unione Europea. Allo stesso tempo, la percentuale degli indecisi tende ad essere maggiore in Italia rispetto che in altri paesi. Nell’indagine comparata di Euroskopia dell’8-11 Marzo 2022, si osserva nettamente come l’opinione pubblica italiana, comparata con gli altri paesi indagati, sollecitata sull’eventualità dell’ammissione dell’Ucraina nell’UE, si contraddistingua per una tendenziale e costante indecisione, nonché per un più cauto sostegno all’adesione. La percentuale di italiani che si dichiara favorevole all’ammissione, al confronto con le altre medie, e con quella generale dei sei paesi sondati, è sempre inferiore. Quanto detto vale sia per chi ritiene che l’Ucraina debba essere immediatamente accettata (il 27% della media totale 6 paesi contro il 19% della media italiana), sia per chi ritiene che l’Ucraina debba essere accettata tra un paio di anni (il 30% della media totale 6 paesi contro il 26% della media italiana). Infine, comparati con tutti gli altri casi presi in esame dall’indagine di Euroskopia, gli intervistati italiani si distinguono come quelli che, più di tutti gli altri, manifestano la propria indecisione (27% del campione) circa l’ammissione o meno dell’Ucraina nell’UE (la media totale degli indecisi dei 6 paesi è del 19%): nessun altro paese tra quelli analizzati ha una percentuale di indecisi tanto alta. 5.2.5 Aumento delle spese militari La guerra in Ucraina non sembra aver scosso la solida maggioranza di italiani contrari all’aumento della spesa militare. Nella serie EMG, 22 Marzo – 26 Aprile 2022, la maggioranza degli intervistati, crescente nel tempo, si dichiara contraria all’aumento delle spese militari: dal 48% del 22 Marzo, al 51% del 26 Aprile, passando per il 60% di intervistati contrari il 5 Aprile. Similmente, per i sondaggi IPSOS e Noto Sondaggi del 4-5 Aprile 2022 la maggioranza assoluta degli intervistati si dichiara contraria (51%). Infine, secondo l’indagine IPSOS del 5-7 Settembre 2022, quando agli intervistati viene chiesto di dichiarare quanto siano d’accordo o in disaccordo circa una serie numerosa di proposte su cosa dovrebbe fare Governo e Parlamento, la proposta di aumentare le spese militari è quella che ottiene il minor tasso di consenso. Infine, nel sondaggio di giugno 2023 (7-12 giugno) di SWG, il 46% degli intervistati ritiene di mantenere stabile la spesa militare dell’Italia, il 25% la vorrebbe diminuita, il 16% non sa o preferisce non rispondere, mentre solo il 13% ne rivendica un suo aumento. Comparando le risposte degli italiani con quelle di altri paesi dell’Unione Europea, si osserva che l’opinione pubblica italina registri il più basso tasso di sostegno ad un aumento della spesa militare. Quando agli intervistati viene chiesto se il proprio paese dovrebbe spendere più risorse sulla difesa a seguito del conflitto Russo-Ucraino, anche a discapito di altri settori quali l’educazione, la salute e la sicurezza interna, l’opinione pubblica italiana si dimostra fortemente contraria. Nella media complessiva l’Italia, infatti, si classifica all’ultimo posto nell’indagine comparata di Datapraxis &amp; YouGov per ECFR (promossa dal 28 Aprile al 6 Maggio 2022) preceduta da Polonia, Svezia, Germania, Finlandia, Francia, Romania, Gran Bretagna, Spagnae Portogallo. 5.2.6 Esercito europeo Maggioranze assolute e costanti nel tempo si dichiarano d’accordo con l’idea della creazione di un esercito europeo, ma sono divisi su quali siano le soluzioni migliori per realizzare tale esercito. Il 57% degli intervistati da SWG tra il 2 e il 7 Marzo 2022 si dichiara “molto” o “abbastanza” d’accordo con la creazione di un unico esercito europeo, similmente, sempre il 57% degli intervistati da Demos&amp;Pi e Demetra dell’11-12 Aprile 2022 si dichiara favorevole rispetto alla possibilità di creare un esercito europeo. Tali maggioranze non sono però confermate nell’analisi del Termometro Politico del 15-17 Marzo 2022, dove solo il 43% del campione risponde affermativamente alla creazione di un esercito unico, il 22% insiste invece sulla collaborazione mantenendo le rispettive distinzioni e il 31% si dichiara contrario. La possibilità di perseguire lo sviluppo di un esercito europeo è altresì al centro dell’indagine di SWG tra maggio e giugno 2023 (30 maggio-5 giugno): il 59% degli intervistati ritiene che sia da perseguire mentre il 23% ritiene che non sia da perseguire, tra i primi, però, il 37% del 59% ritiene che sia da perseguire ma non sia importante. Infine, il wording delle domande sembra avere un effetto sulle risposte: quando una domanda usa il termine “esercito dell’Unione Europea” al posto di “esercito unico europeo” la percentuale di coloro che accoglierebbero positivamente l’iniziativa è pure maggiore del 57% sopracitato: il 63% degli intervistati di Demopolis il 17-18 maggio 2022 dichiarano infatti l’iniziativa come positiva. APPENDICE "],["gli-effetti-della-guerra.html", "CAPITOLO 6 GLI EFFETTI DELLA GUERRA 6.1 Formulazione delle domande 6.2 Principali risultati", " CAPITOLO 6 GLI EFFETTI DELLA GUERRA 6.1 Formulazione delle domande Il tema degli effetti della guerra è stato esaminato dai sondaggi italiani sotto tre diversi punti di vista. Il primo è quello attinente agli effetti economici, siano questi causati direttamente o indirettamente dal conflitto russo-ucraino. Rilevano qui le opinioni degli intervistati circa la possibilità che la guerra influenzi la propria situazione economica, circa i risvolti sulle politiche nazionali e sovrannazionali e circa i maggiori timori per le ricadute economiche della guerra in Ucraina. In questa tipologia di domande il wording assume un ruolo significativo. Un secondo punto di vista attiene invece al fenomeno dell’immigrazione, regolare e irregolare, e ai flussi migratori generati dal conflitto. Sono qui incluse le opinioni degli intervistati circa l’accoglienza e l’inserimento nella società italiana dei profughi ucraini, le differenze con “altri” profughi nonché un’indagine comparata con altri sei paesi sulle dimensioni del fenomeno migratorio. Il terzo è relativo al sostegno all’Unione Europea e di come questo abbia subito mutamenti e variazioni nel corso dei mesi. Sono qui raccolte le opinioni degli italiani circa il sostegno alla causa ucraina vista con occhi internazionali, le valutazioni sulle responsabilità europee nel conflitto, la richiesta di maggiore indipendenza da logiche americane, e la soddisfazione, ovvero l’insoddisfazione, rispetto alla gestione della crisi da parte delle istituzioni europee. 6.2 Principali risultati 6.2.1 Effetti Economici Solide maggioranze costanti nel tempo evidenziano timori in relazione alla propria situazione economica e quella della propria famiglia. Con il passare del tempo le preoccupazioni per gli effetti economici appaiono maggioritarie. L’87% degli intervistati EMG il 1° Marzo 2022 afferma che il conflitto in atto influenzerà la propria vita o quella della propria famiglia. Osservando la composizione del campione nella struttura della maggioranza assoluta, si può osservare come i timori per i risvolti economici siano i secondi ad emergere (37%) subito dopo quelli relativi ad un eventuale conflitto mondiale (38%). A fine marzo, però, per il 59% degli intervistati EMG le conseguenze economiche assurgono al ruolo di preoccupazione più sentita per il campione coinvolto, ben maggiori rispetto ai timori iniziali di un eventuale conflitto mondiale (40%). Ciò è infine ribadito anche dal 48% degli intervistati IPSOS l’11 aprile 2022 contro il 43% di chi ritiene preoccupante un coinvolgimento militare del nostro paese. Ancora, a dicembre 2022 il 56% degli intervistati da Euromedia Research (20-22 dicembre) si dichiara pessimista rispetto ai prossimi mesi, pensando alla situazione economica della propria famiglia. La maggioranza assoluta degli italiani è convinta che il conflitto in atto possa influenzare la propria situazione economica mentre maggioranze leggermente inferiori rispondono che il conflitto in corso abbia già influenzato la propria situazione economica. Interrogati sugli eventuali effetti economici il 77% degli intervistati da Noto Sondaggi, il 7-8 Marzo 2022, evidenzia come il conflitto in corso possa danneggiare anche la propria situazione economica, parimenti l’80% degli intervistati da Euromedia Research conferma tale posizione. La serie EMG (Marzo-Giugno 2022), indagando la possibilità che la guerra possa influenzare economicamente la vita degli intervistati, dimostra come maggioranze assolute (prossime all’80%) si confermino preoccupate per la propria situazione economica. Un’indagine condotta da Noto Sondaggi tra il 4 e il 5 Aprile 2022 propone però un punto di vista diverso: solamente il 62% degli intervistati dichiara di aver registrato e osservato cambiamenti effettivi della propria situazione economica. A distanza di mesi si osservi che per l’81% degli intervistati da Tecnè, a maggio 2023 (14-15 maggio), la guerra in corso porta ripercussioni dirette sulla propria economia. La crescita dei prezzi è la preoccupazione più stringente tra gli intervistati anche se la responsabilità di essa non è ricollegata alla guerra in atto. Il sondaggio EMG dell’8 Marzo 2022 evidenzia come tra gli intervistati la crescita dei prezzi sia a tutti gli effetti la preoccupazione maggiore tra le possibili ricadute economiche scaturite dal conflitto (addirittura il 50% degli intervistati conferma questa preoccupazione come quella più critica). Col passare dei mesi la preoccupazione non diminuisce ma, all’opposto, aumenta: la domanda IPSOS del 20-22 dicembre 2022 dimostra che ben il 79% degli intervistati si dichiari molto o abbastanza preoccupato dall’aumento dei prezzi. Il sondaggio IPSOS del 14 Marzo 2022 però evidenzia come per gli intervistati la crescita dei prezzi in Italia non sia dovuta tanto alla guerra (16% del campione), bensì sia causata dall’azione speculativa degli imprenditori (57% degli intervistati), ciò è in parte confermato dalla domanda posta da Bidimedia a dicembre (17-19 dicembre 2022) con la quale si indagano gli eventi dell’anno appena trascorso che hanno influenzato maggiormente le vite degli intervistati: la guerra in Ucraina è solo al 4° posto (12% degli intervistati), il Covid al secondo posto (21%) e l’inflazione – slegata dalla guerra – al primo posto (29%). 6.2.2 Effetti migratori Maggioranze solide si dichiarano favorevoli all’accoglienza in generale e agli aiuti umanitari, ma allo stesso tempo solo una minoranza degli intervistati si dichiara disponibile all’accoglienza diretta, alla copncreta integrazione dei migranti, ovvero alla concessione di ulteriori aiuti economici. Tendenzialmente gli italiani si dimostrano disponibili all’accoglienza dei profughi che scappano dalla guerra in Ucraina. L’indagine del 26 aprile 2022 di EMG dimostra che il 68% degli intervistati il 21 aprile e il 72% degli intervistati il 28 aprile siano favorevoli all’accoglienza in Italia dei rifugiati provenienti dall’Ucraina. Quando agli intervistati viene chiesto però di un’eventuale inserimento degli stessi nella nostra società, le percentuali solide iniziali si riducono: solo il 58% degli intervistati da Euromedia Research l’11 e il 12 marzo 2022 si dichiarano favorevoli. Tuttavia, solo un italiano su quattro dichiara di aver contribuito ad una raccolta di beni o fondi per i profughi ucraini (sondaggio IPSOS dell’8-9 marzo 2022 (24%) e sondaggio SWG del 16-18 marzo 2022 (24%)), e pochi si dichiarano favorevoli ad accogliere direttamente in casa propria i profughi, o a svolgere attività di volontariato: il 77% degli intervistati da SWG (16-18 marzo 2022) dichiara che non è disponibile all’accoglienza diretta, il 72% dichiara che non ha svolto e non ha intenzione di svolgere attività di volontariato, sia questo nell’assistenza e nell’accoglienza o sanitaria/psicologica. Il 55% è poi contrario a nuove donazioni economiche. In sintesi, gli italiani si dimostrano tendenzialmente disponibili all’accoglienza, ma solo se questa non implica eccessivi oneri (economici e sociali) per la comunità. Il sondaggio SWG del 16-18 marzo 2022 infatti dimostra come il 43% degli intervistati si dichiari favorevole al sostegno dei profughi ucraini che stanno in Polonia, Moldavia e Romania, ma solo il 29% del campione si dichiara a sua volta pronto ad accogliere in Italia un maggior numero di rifugiati. Il contrasto all’immigrazione, infatti, sebbene registri un leggero declino tra le priorità degli intervistati tra ottobre e novembre 2022 (EMG), permane una politica ampiamente condivisa dalla maggioranza assoluta degli intervistati (il 69% del campione ad ottobre 2022 e il 64% a novembre dello stesso anno). In chiave comparata, gli italiani sono i meno disponibili ad accogliere nel nostro paese i rifugiati (di guerra) in quantità maggiore e si caratterizzano per avere il più alto tasso di indecisi. Il caso italiano nell’indagine di Euroskopia, condotta in sei paesi europei tra l’8 e l’11 marzo 2022, si contraddistingue sotto molteplici aspetti. Il nostro paese si caratterizza per essere un outlier in relazione al tasso di indecisi: non solo vanta la percentuale più alta tra chi non sa rispondere (22%), ma tale percentuale è addirittura il doppio rispetto a quella relativa alla media dei sei paesi (11%). Il caso italiano si caratterizza altresì come il paese dove si registra il più basso tasso di risposte nella categoria “maggiore quantità di rifugiati” (media italiana del 24% contro una media complessiva dei sei paesi del 38%). Ciò non vuol dire che gli italiani siano favorevoli a una riduzione del numero di rifugiati, bensì che siano i meno propensi ad un loro aumento. 6.2.3 Effetti sul sostegno per l’integrazione europea Maggioranze assolute e crescenti nel tempo rivendicano una maggiore indipendenza dell’Unione Europea dalle posizioni americane, nonché un minor protagonismo nei teatri europei degli interessi USA. Per il 53% degli intervistati SWG tra il 2 e il 4 Marzo 2022 l’Unione Europea dovrebbe orientarsi ad una politica estera unitaria e indipendente dalle altre super potenze globali. La medesima posizione è confermata a un mese di distanza da un’altra indagine SWG. Il sentimento di indipendenza dal blocco americano è sottolineato da altre due indagini: la domanda del 13 aprile 2022 del Proger IndexResearch, secondo la quale per il 50% degli intervistati l’Europa dovrebbe prendere una posizione diversa da quella degli Stati Uniti in merito al conflitto russo-ucraino; e la domanda EMG del 10 Maggio 2022: per il 62% degli intervistati l’Europa dovrebbe rivendicare, nel conflitto, una maggiore autonomia rispetto agli Stati Uniti. Questa tendenza è confermata, altresì, dalla domanda del Termometro Politico del 10-12 maggio 2022: secondo il 52% degli intervistati l’UE non si sta impegnando abbastanza per favorire la pace in Ucraina perché è troppo succube degli Usa, i quali, all’opposto, ambiscono ad una prosecuzione della guerra. Infine, una domanda di Euromedia Research del 12 aprile 2023 dimostra quanto la tendenza qui descritta non rappresentasse un’opinione estemporanea: ancora, a distanza di quasi un anno dall’ultimo sondaggio qui riportato, il 55% degli intervistati ritiene che l’Europa sia “vassalla degli Stati Uniti”; allo stesso tempo, e a conferma di ciò, nella domanda del Termometro Politico dell’11-12 aprile 2023 il 71% degli intervistati risponde affermativamente alla richiesta del presidente francese Macron sulla maggiore indipendenza dell’UE dagli USA, solo l’11% del campione ritiene invece opportuno il legame attuale con gli USA. La maggioranza della popolazione manifesta malumori crescenti nei confronti delle istituzioni europee in merito alla gestione della crisi ucraina. Se inizialmente la maggioranza si riteneva soddisfatta dell’operato europeo, col passare dei mesi questa soddisfazione gradualmente si assottiglia: maggioranze crescenti (fino ad arrivare a diventare maggioranze assolute tra gli intervistati) si dichiarano insoddisfatte dell’operato complessivo delle istituzioni europee nella gestione del conflitto. Il 47% degli intervistati dall’Euromedia Research tra Febbraio e Marzo 2022 si ritenevano soddisfatti di come le istituzioni europee avessero reagito alla crisi ucraina, nella stessa domanda il tasso degli insoddisfatti era pari al 34% del campione. A distanza di tre mesi però la situazione cambia radicalmente: ben il 60% degli intervistati dal Proger IndexResearch a Maggio 2022 dichiarano di essere poco o per nulla soddisfatti dell’operato dell’Europa rispetto al conflitto russo/ucraino, contro il 28% che invece si ritiene molto o abbastanza soddisfatto. A sostegno di ciò a Marzo 2022 il 53% degli intervistati SWG dichiara che la risposta europea all’attacco russo sia stata troppo debole. A distanza di circa un anno da quest’ultimo sondaggio, in una domanda del Termometro Politico del marzo 2023 (28-30 marzo 2023), per il 52% degli intervistati l’Unione Europea è peggiorata nel corso degli ultimi anni, per il 35% è rimasta uguale e solo per il 13% è invece migliorata. Secondo l’opinione pubblica italiana l’Unione Europea non solo avrebbe dovuto impegnarsi maggiormente in un ruolo di mediazione per raggiungere al più presto una tregua (così come evidenziato dal 68% degli intervistati da Demopolis tra il 17 e il 18 maggio 2022), ma avrebbe dovuto altresì impegnarsi in maggior misura per prevenire il rischio del conflitto: secondo il 68% degli intervistati a Marzo 2022 da Noto Sondaggi l’UE ha operato male, ha sottovalutato i rischi e non è stata molto incisiva nelle prevenzione della guerra. La sfiducia nelle istituzioni europee è possibile ravvisarla altresì nella domanda comparata di SWG che analizza le risposte degli intervistati tra il 1999 e il 2022: la tendenza all’integrazione tra i paesi europei subisce una battuta di arresto e anzi perde consenso in termini percentuali: -8%; la tendenza al sovranismo, all’opposto, cresce di 8 punti percentuali in 23 anni. L’appartenenza dell’Italia all’UE, se nel 1999 era ritenuta dal 64% degli intervistati un vantaggio, nel 2022 solo il 34% sono della stessa opinione. Infine, ancora a febbraio 2023 (20-22 febbraio), in una domanda posta da Demos&amp;Pi e Demetra, solo il 38% degli intervistati dichiara di nutrire “molta o moltissima fiducia” nell’Unione Europea. Maggioranze solide ritengono che nessuno degli attori coinvolti nel conflitto sia un valido candidato a mediare tra i poli opposti per raggiungere la conclusione della guerra. Per il 28% degli intervistati EMG del 18 Aprile 2022 l’UE è l’attore che più di altri sta dimostrando di volere davvero una soluzione diplomatica. Il secondo attore più credibile è l’Ucraina con l’8% dei consensi. È necessario osservare però come per il 44% degli intervistati nessuno tra gli attori proposti (a cui si aggiungono USA e Russia) sta davvero dimostrando di volere una soluzione diplomatica. La stessa domanda posta a distanza di quasi un mese (9 Maggio 2022) indica una situazione ancora più incerta, soprattutto per l’UE: solo il 21% degli intervistati crede che stia lavorando ad una soluzione diplomatica, mentre la percentuale di chi non ritiene nessun attore credibile resta fissa attorno alla stima precedente (43%). Il sostegno iniziale italiano al fronte europeo e alle politiche promosse a livello internazionale per il contrasto della Russia e il sostegno dell’Ucraina sembrerebbe registrare una progressiva erosione con il passare dei mesi. L’opzione di poter cedere territori alla Russia, inizialmente valutata come impossibile, con il passare dei mesi è cresciuta fino a diventare l’opzione preferita dalla maggioranza (relativa) degli intervistati. A Giugno 2022 (24-25) il 58% degli intervistati Winpoll sono poco o per nulla d’accordo con le politiche europee di imporre sanzioni alla Russia e inviare armi all’Ucraina. Sempre a Giugno, secondo un’indagine del Termometro Politico, solo per il 16% degli intervistati l’Italia e i paesi occidentali dovrebbero preoccuparsi della causa ucraina, inviando armi (14% di quel 16%) o scendendo direttamente a fianco dell’Ucraina militarmente (2% di quel 16%). Per il 17% del campione l’occidente non dovrebbe preoccuparsi della questione, mentre il 35% degli intervistati (maggioranza relativa nel campione) i paesi occidentali dovrebbero consigliare all’Ucraina di cedere parte del territorio alla Russia in cambio della pace e della sicurezza. APPENDICE "],["il-clima-di-opinione.html", "CAPITOLO 7 IL CLIMA DI OPINIONE 7.1 Formulazione delle domande 7.2 Principali risultati", " CAPITOLO 7 IL CLIMA DI OPINIONE 7.1 Formulazione delle domande La sezione 7.2.1 indaga la posizione degli italiani circa l’intervento e il ruolo della NATO e dell’ONU, le opinioni sulle considerazioni dell’ANPI e, soprattutto, rileva da che parte stiano gli italiani nel conflitto in corso. Questo ultimo punto è quello più ricco di dati e viene osservato a sua volta sotto un duplice profilo: da un lato viene indagata l’opinione degli intervistati circa la posizione mantenuta dagli italiani, dall’altro lato viene invece chiesto direttamente agli intervistati da quale delle due parti del conflitto essi propendano. La sezione 7.2.2 raccoglie invece domande riguardanti la simpatia e la stima nei confronti dei Presidenti di Russia ed Ucraina, nonché quelle relative alla legittimità della partecipazione di Putin a summit internazionali (G20) ovvero all’opportunità di un dialogo con lo stesso. 7.2 Principali risultati 7.2.1 Cosa pensano gli (altri) italiani della guerra Maggioranze assolute ma decrescenti nel tempo ritengono che gli italiani stiano dalla parte dell’Ucraina. La serie temporale IPSOS, che indaga il clima di opinione, evidenzia che a marzo 2022 (28-30 marzo) il 64% degli intervistati si dicevano convinti che gli italiani stessero dalla parte dell’Ucraina, la stessa posizione cala progressivamente fino ad ottobre 2022 (11-12 ottobre) dove si registra una percentuale poco al di sopra della maggioranza assoluta (51%). Allo stesso tempo resta stabile (e minoritario) il fronte di chi crede che gli italiani stiano dalla parte della Russia, con percentuali quasi costanti intorno al 19%. Consequenzialmente, a crescere nel corso dei mesi è la quota di coloro che ritengono che gli italiani non siano da “Nessuna delle due parti,” che passa dal 17% al 30% in setti mesi. Deboli maggioranze – prima assolute poi relative – decrescenti nel tempo si schierano dalla parte dell’Ucraina. Contestualmente maggioranze crescenti nel tempo si rifiuta di prendere posizione. La serie temporale IPSOS, indagante le posizioni degli italiani tra fronte russo e ucraino, rileva che a marzo 2022 (28-30 marzo) il 57% degli intervistati si posizionava apertamente a favore dell’Ucraina. Tale sostegno decresce progressivamente fino ad eguagliare la percentuale di coloro che non si dichiarano sostenitori di nessuna delle due parti a giugno 2022 (28-29 giugno ambedue pari al 46%). Ad ottobre 2022 (11-12 ottobre) si registra il tasso più basso tra i sostenitori del fronte ucraino (43% di intervistati) contro il valore massimo tra chi non vuole prendere una posizione (50% degli intervistati). Da ottobre 2022 a febbraio 2023 cresce nuovamente il fronte di chi si dichiarta sostenitore dell’Ucraina – senza mai tornare a maggioranza assoluta – e decresce lievemente il fronte dei neutralisti attestandosi, a febbraio 2023, rispettivamente al 47% e al 46% del campione. Infine, aumentano nel corso di 11 mesi – seppur di poco – i sostenitori della Russia attestandosi intorno al 7% a febbrai 2023 (20-23 febbraio) in linea, per altro, con le indagini poste nel corso dell’anno circa la simpatia e il gradimento della figura di Putin. Prendendo atto di tali divergenze si osserva che la percentuale effettiva di sostenitori dell’Ucraina e della Russia sia sovrastimata dagli intervistati e che, di conseguenza, risulti significativamente sottostimata la percentuale di coloro che non stanno né dalla parte della Russia né dalla parte dell’Ucraina. La comparazione tra le due sequenze mostra che a marzo 2022 (28-30 marzo) vi fosse una divergenza di 7 punti percentuali tra chi sostiene effettivamente l’Ucraina e chi crede che il popolo italiano sostenga in maggioranza l’Ucraina (il 57% di intervistati schierati a favore dell’Ucraina a fronte del 64% che ritiene gli italiani presunti tali). Sulla stessa linea, ma ancora più marcato (14 punti percentuali) è il distacco tra chi sostiene la Russia (5%) e gli intervistati che credono che gli italiani stiano dalla parte della Russia (19%). Risulta invece nettamente sottostimata la percentuale di coloro i quali non prendono una posizione (38%) rispetto alla percentuale di intervistati che ritengono che gli italiani in maggioranza non prendano una posizione (17%), un divario di ben 21 punti percentuali. È interessante osservare come lo stesso confronto fatto ad ottobre (11-12 ottobre 2022) ci offre nuovamente una divergenza per tutte e tre le posizioni osservate mantenendo gap percentuali tra i sostenitori effettivi e i presunti tali quasi costanti, nonostante le variazioni intercorse all’interno di ciascun gruppo: i sostenitori presunti dell’Ucraina decrescono, ma decrescono anche i suoi sostenitori effettivi. In conclusione, le due serie IPSOS rivelano che vi siano molti più italiani che non si sono schierati da nessuna delle due parti rispetto a quelli che la gente pensi. Al contrario, il numero di sostenitori effettivi di ambedue gli schieramenti sono in diversa misura sovrastimati dagli intervistati. La maggioranza assoluta degli italiani è contraria a quanto gli Stati Uniti abbiano fatto sinora per il conflitto. Come in parte anticipato nel capitolo precedente (6.3): la maggioranza degli intervistati si dichiara contraria all’attività posta in essere dagli Stati Uniti e buona parte dell’opinione pubblica ritiene altresì che gli stessi, nel conflitto in corso, promuovano esclusivamente i propri interessi. Ciò è quanto emerge dall’indagine di SWG svolta tra il 6 e l’8 aprile 2022: il 57% degli intervistati, infatti, sostiene che gli USA difendono solo i propri interessi, la medesima percentuale sale al 65% a maggio nell’indagine IPSOS. Quanto detto è in parte ribadito dall’indagine di Proger IndexResearch il 13 aprile 2022: il 46% degli intervistati boccia la gestione della guerra da parte di Biden e della Nato, contro il 35% degli intervistati che invece la approva. Infine, nella valutazione di IPSOS dell’8-9 Marzo 2022 il Governo USA è terzultimo, dietro a Cina e Russia, per numero di voti negativi circa la gestione del conflitto. Si osservi infine che a marzo 2023, interrogati sul tentativo di mediazione da parte della Cina da Proger Index Research, il 57% degli intervistati di dichiara favorevole, il 15% non sa o non vuole rispondere e soloil 28% lo ritiene inutile. 7.2.2 Simpatia per l’Ucraina e la Russia e giudizi di rispettivi leader Cresce nel tempo il numero di coloro che hanno sentimenti negativi per Putin. A febbraio 2022 il 36% degli intervistati dal Termometro Politico dichiara di avere una buona considerazione del Presidente Putin (il 26% da sempre e il 10% da poco), il 42% dichiara che non lo stima e non l’ha mai stimato, mentre il 12% ha recentemente invece cambiato idea su di lui, in peggio. A marzo dello stesso anno solo il 19% degli intervistati SWG mantiene una buona opinione su Putin, contro il 66% degli intervistati che invece dichiarano di avere una pessima considerazione del Presidente della Russia (definendolo un criminale, ovvero un pessimo statista). Ciò è perfettamente coerente con quanto emerso nel paragrafo precedente sulle considerazioni delle posizioni degli italiani. Questa stima è altresì in linea con l’indagine SWG condotta tra il 27 aprile e il 2 maggio del 2022 secondo la quale il 64% degli intervistati sperano che Putin perda la guerra. Sembrerebbe quindi delinearsi un’associazione tra la reputazione del Presidente Putin e i posizionamenti dell’opinione pubblica italiana contraria allo schieramento russo. Con il nuovo anno la situazione sembra confermare le posizioni trovate: nell’indagine IPSOS condotta tra il 10 e l’11 gennaio 2023, il 48% degli intervistati ritenevano la Russia di Putin la maggiore minaccia per il mondo. L’indagine Demos&amp;Pi e Demetra condotta tra il 26 e il 27 aprile 2023, evidenzia come l’88% degli intervistati provi “poca o pochissima fiducia” nei confronti della Russia di Putin. La Federazione Russa è il paese che registra il più alto tasso, tra i 9 paesi indagati, di sfiducia, seguita da Cina (81%), Ungheria (77%), Francia (64%) e Ucraina (61%). È utile osservare, dunque, come la maggioranza assoluta degli intervistati nutra “poca o pochissima fiducia” anche nei confronti dell’Ucraina di Zelensky. Maggioranze robuste si dichiarino favorevoli ad un atteggiamento dialogante nei confronti del Presidente Putin, nonostante la sua scarsa popolarità. Nonostante il clima di opinione pubblica sia tendenzialmente contrario e ostile alla Russia e al suo leader, si osservano maggioranze favorevoli a un dialogo: per il 56% degli intervistati SWG il 13-16 maggio 2022 i paesi dell’Unione Europea dovrebbero mantenere un atteggiamento dialogante verso Putin al fine di cercare un accordo. Questa tendenza è confermata altresì dalle domande sul G20: per il 45% degli intervistati tra giugno e luglio dello stesso anno da SWG, Putin dovrebbe essere invitato al Summit con gli altri paesi (il 20% non si esprime, mentre il 37% è contrario). La stessa opinione è confermata dal 48% degli intervistati dal Termometro Politico nello stesso periodo (maggioranze relativa nel campione indagato), il 30% si dichiara invece contrario. Anche il giudizio nei confronti del Presidente Zelensky non è estremamente positivo Per il 53% degli intervistati il 28 marzo 2022 da Eumetra srl il leader ucraino non è un vero democratico ovvero è “una pedina nelle mani degli Stati Uniti”, per un altro 37% invece è un normale politico che le circostanze eccezionali hanno costretto in una situazione difficile. Solo il 13% degli intervistati ritengono Zelensky un leader. Un’indagine di Tecnè del 14-15 maggio 2023 evidenzia come la maggioranza relativa degli intervistati (46%) continui a non fidarsi del Presidente Zelensky, contro il 34% del campione che invece dichiara di fidarsi. Cresce il numero di italiani che considera tra i paesi “amici” quelli del blocco europeo. Grazie all’indagine condotta da SWG a Giugno 2020, Giugno 2021 e Aprile 2022 è possibile comparare nel corso di tre anni la simpatia di 800 intervistati circa i paesi considerati “amici” dell’Italia. I dati dimostrano che dal 2020 al 2022 il blocco europeo composto da Francia, Germania e Spagna si è rafforzato a discapito della Russia e degli Stati Uniti. A giugno 2020 la Germania era definita come “amica” dal 9% dei voti, la Francia dal 12% dei voti, la Spagna dal 26%, la Russia dal 14%, mentre gli USA raccoglievano il 22% dei voti. Il “blocco europeo” nel 2020 raccoglieva il 47% dei voti, il blocco non europeo il 53%. Ad Aprile 2022 la Germania raccoglie il 26% dei voti, la Francia il 29%, la Spagna il 23%, la Russia il 2%, gli USA il 21%. Il “blocco europeo” nel 2022 raccoglie il 78% dei voti, il blocco non europeo il 23%. APPENDICE "],["il-ruolo-dei-media.html", "CAPITOLO 8 IL RUOLO DEI MEDIA 8.1 Formulazione delle domande 8.2 Principali risultati", " CAPITOLO 8 IL RUOLO DEI MEDIA 8.1 Formulazione delle domande La percezione del ruolo dei Media da parte dell’opinione pubblica italiana è stata affrontata da almeno tre diversi punti di vista: Domande che indagano il grado di informazione sulla guerra degli intervistati. Queste domande offrono altresì uno spaccato dell’opinione pubblica sull’efficacia dei media nel raccontare e seguire le fasi del conflitto, sulla capillarità dell’informazione ovvero sull’interesse diffuso nella popolazione a seguire le stesse vicende. Domande che sondano l’opinione degli intervistati sull’opportunità di pubblicare e diffondere immagini sensibili, come il massacro di Bucha. Queste domande indagano altresì il ruolo che i media dovrebbero avere e la condotta che dovrebbero tenere per l’opinione pubblica: agendo da filtro sulla realtà, ovvero trasmettendo con fedele trasparenza i fatti così come questi si presentano. Domande che indagano l’opinione degli intervistati sul grado di indipendenza (o partigianeria) dei media, sul ruolo che hanno avuto e che continuano ad avere nella formazione dell’opinione pubblica e, infine, sulla qualità dell’informazione. 8.2 Principali risultati La maggioranza assoluta degli intervistati tende a preferire giornali e telegiornali ai talk show di approfondimento come strumenti di informazione. Nel sondaggio di Demos&amp;Pi e Demetra dell’11-12 Aprile 2022, su una scala da 1 a 10 circa il tasso di gradimento degli strumenti di informazione, il 59% degli intervistati esprime una valutazione uguale o superiore a 6 per quanto riguarda la Televisione italiana, mentre solo il 39% ha lo stesso giudizio nei confronti del Talk Show di approfondimento. Questa tendenza è confermata dallo studio SWG del 27-29 Aprile 2022: il 66% degli intervistati ritengono molto o abbastanza affidabili i telegiornali (il 60% per i quotidiani cartacei), tale percentuale si riduce al 39% nei confronti dei talk show. Maggioranze significative e prossime alla maggioranza assoluta degli intervistati ritengono che i media non siano indipendenti nel raccontare e descrivere il conflitto in corso. Solo il 24% degli intervistati dal Termometro Politico del 19-21 Aprile 2022 credono che i media siano stati sinceri ed equilibrati. La restante parte ritiene, all’opposto, che i media abbiano adottato posizioni specifiche per fare più audience (il 13% sostiene che i media abbiano adottato posizioni troppo filo/russe, il 19% posizioni troppo filo/occidentali), la maggioranza degli intervistati però, quasi il 40%, crede che i media manipolino l’informazione pubblica seguendo ordini ricevuti dall’alto. L’informazione che qui rileva maggiormente è che, nel complesso, il 71% degli intervistati non crede che i media abbiano raccontato la verità sul conflitto in corso. A conferma di quanto emerso: sebbene soltanto il 23% degli intervistati da Demos&amp;Pi e Demetra l’11-12 Aprile 2022 ritengano che le notizie e le immagini sui presunti crimini dell’esercito russo siano una montatura del governo ucraino, ben il 46% degli stessi ritengono però che la maggior parte dell’informazione sulla guerra dell’Ucraina, in Italia, sia distorta e pilotata. Infine, un’ultima domanda posta dal Termometro Politico (6-8 giugno 2023) sembra confermare quanto fin qui descritto in merito alle responsabilità di un atto di guerra: il 54% degli intervistati ritengono che le responsabilità per la distruzione della diga siano date prevalentemente alla Russia, circa la metà di questo campione ritiene altresì che così facendo i media italiani stiano sbagliando. Maggioranze significative non ritengono nessuna delle informazioni fornite sulla guerra veritiera, ad eccezione fatta per quelle attinenti disastri umanitari, stragi e genocidi. Inoltre, l’opinione pubblica italiana si dichiara costantemente favorevole a un giornalismo senza filtri – compreso nei casi di massacri come quelli di Bucha – nonché a un’informazione indipendente e bipartisan. Il disegno di un’opinione pubblica scettica, così come tracciato precedentemente è confermato dai sondaggi di SWG svolti tra il 27 e il 29 Aprile 2022. Emerge chiaramente infatti come l’opinione pubblica tenda a credere maggiormente ad eventi correlati a disastri umanitari, massacri o stragi, ma non al numero effettivo di civili coinvolti. Tra le 9 notizie indagate da SWG quelle concernenti i genocidi delle popolazioni sono le uniche, tra tutte quelle proposte, a raccogliere tra gli intervistati una percentuale maggioritaria tra coloro che ritengono credibili le informazioni date rispetto a coloro che non le ritengono credibili. Il 51% degli intervistati ritengono infatti molto o abbastanza credibili le informazioni sui genocidi, ma solo il 44% mantiene la medesima fiducia circa il numero dichiarato di vittime tra i civili, su questo tema si osserva infatti che la maggioranza relativa degli intervistati (il 46%) dichiarano di non credere ai numeri indicati o di crederci comunque poco. Cambiando completamente tema ed indagando l’opinione pubblica circa l’andamento dei negoziati solo il 30% dichiara di crederci, mentre ben il 61% degli intervistati non crede o crede poco alle informazioni date. Gli intervistati, nei sondaggi IPSOS e SWG di Aprile 2022 (SWG 6-8 Aprile, IPSOS 5-7 e 12-14 Aprile), con percentuali prossime al 50%, si dichiarano favorevoli nel mostrare immagini cruente da parte dei media, gli intervistati contrari fanno registrate percentuali comprese tra il 30% e il 40% del campione. Ciò rafforzerebbe l’idea per la quale l’opinione pubblica italiana desidera un giornalismo senza filtri e trasparente, un’informazione a cui spetta mostrare tutto ciò che accade in un conflitto e che mantenga un comportamento bipartisan nei confronti degli opposti schieramenti. Quest’ultima considerazione è confermata dalla serie continuata IPSOS sulla visibilità concessa nei confronti di rappresentanti ufficiali russi. L’indagine condotta tra Maggio e Giugno 2022 mostra come la maggioranza (inizialmente assoluta e successivamente relativa) degli intervistati, sebbene decrescente nel tempo, si dichiari molto o abbastanza d’accordo con l’opportunità di dare visibilità ad esponenti russi sui media nazionali. A rafforzarsi nel tempo, d’altronde, non è il polo di chi si dichiara poco o per niente d’accorso su tale opportunità – che al contrario resta pressocché costante nel tempo –, bensì il polo degli indecisi che dal 22% di Maggio passa al 28% di Giugno. Tendenzialmente l’opinione pubblica è quindi favorevole ad una partecipazione di esponenti russi sui media nazionali e, più in generale, sul dare spazio nelle televisioni e nei dibattiti a tutte le opinioni coinvolte. Infatti, per il 69% degli intervistati IPSOS del 5 Aprile 2022 è giusto ospitare sui media nazionali entrambi gli schieramenti, questa convinzione non si attenua significativamente neanche nei confronti di membri di spicco dell’entourage putiniana: per il 63% degli intervistati dal Termometro Politico a Maggio è stato giusto ospitare sulla Tv italiana il ministro degli Esteri russo Lavrov. Maggioranze relative, solide e crescenti nel tempo segnalano un’eccessiva polarizzazione del dibattito pubblico e lo ritengono troppo sbilanciato a favore dell’Ucraina e di Zelensky. La serie Ipsos, da Marzo 2022 a Luglio 2022, indaga l’opinione pubblica sul ruolo che l’informazione italiana ha mantenuto nel corso del conflitto. Ciò che emerge chiaramente dall’analisi dei dati è che nel tempo si rafforzi, seppur di poco, il già maggioritario polo di chi ritiene che l’informazione italiana sia troppo sbilanciata in favore del fronte ucraino. A Marzo il 37% degli intervistati denuncia un’informazione eccessivamente in favore di Zelensky, il 30% ritiene invece di essere sottoposto a un’informazione neutrale ed oggettiva, mentre solo il 6% ritiene che i media siano troppo sbilanciati a favore della Russia e di Putin. A distanza di 4 mesi il polo di chi sostiene che vi sia un’eccessiva esposizione a favore dell’Ucraina è formato dal 39% del campione (avendo altresì toccato punte del 42% degli intervistati nel corso dei mesi), chi crede di avere a che fare con un’informazione bipartisan si riduce al 26%, mentre l’ultimo fronte aumenta di un punto percentuale (nel corso dei mesi il massimo raggiunto da quest’ultimo schieramento è l’8% del campione). Queste dinamiche si inscrivono in un contesto in cui la maggioranza degli intervistati nel corso del tempo si dichiara comunque molto o abbastanza informato – il 69% nel campione intervistato Demos&amp;PI e Demetra ad Aprile 2022 – ovvero molto o in parte informato – il 72% nell’indagine IPSOS di marzo. APPENDICE "],["bibliografia.html", "BIBLIOGRAFIA", " BIBLIOGRAFIA "],["404.html", "Page not found", " Page not found The page you requested cannot be found (perhaps it was moved or renamed). You may want to try searching to find the page's new location, or use the table of contents to find the page you are looking for. "]]
