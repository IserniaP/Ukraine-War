# L’ANDAMENTO DELLA GUERRA: COME FINIRÀ?

## Formulazione delle domande

L’esame dell’andamento guerra nell’opinione degli intervistati è stato condotto da molteplici punti di vista. Possiamo distinguere le domande rivolte agli intervistati su questi temi prevalentemente sulla base del contenuto della domanda e, all’interno di classi divise per contenuto, è possibile altresì distinguere le domande in funzione del formato dell’indagine

* a) Il contenuto della domanda diversifica sensibilmente i sondaggi tra di loro. Alcune domande cercano di accertare il vincitore attuale e futuro del conflitto, mentre altre domande indagano i pericoli avvertiti dagli intervistati circa possibili escalation, ovvero le considerazioni circa la durata effettiva della guerra o, ancora le condizioni per porvi fine.

* b) Un secondo aspetto attiene al formato della domanda e ciò rileva particolarmente all’interno di ogni classe divisa per contenuto. Ad esempio, nel primo paragrafo che indaga i vincitori attuali e presunti futuri, si osservano differenze significative a seconda di come la domanda venga posta, ciò è vero anche nel secondo paragrafo circa le preoccupazioni di escalation: Il *wording* nel sondaggio sembra avere un effetto sulle risposte.

* c) Infine, un terzo aspetto è quello della comparabilità delle domande nel tempo. Sebbene la maggior parte delle domande siano state poste solo *una tantum* dai vari istituti di sondaggio – il che complica un’eventuale analisi dell’andamento dell’opinione pubblica degli italiani nel tempo –  si ritrovano, soprattutto circa il vincitore del conflitto, serie continuative nel tempo.

## Principali risultati

### Esito del conflitto: chi vincerà?

*	Quando si chiede contemporaneamente agli intervistati chi stia attualmente vincendo la guerra e chi si pensa che vincerà il conflitto, si ottengono risultati sensibilmente diversi

Diverse domande hanno esplorato il tema del vincitore – presunto e attuale – del conflitto in corso. Ad Aprile 2022 il 22% degli intervistati di Noto Sondaggi ritiene che la Russia di Putin stia attualmente vincendo il conflitto e il 26% degli intervistati, sempre di Noto Sondaggi, conferma anche che la Russia vincerà la guerra. La medesima valutazione non può essere fatta però per il fronte ucraino: il 47% degli intervistati crede che l’Ucraina stia attualmente vincendo, ma soltanto il 28% crede che vincerà. Logicamente, si osservano variazioni importanti anche nel gruppo degli indecisi: coloro che non sanno chi, tra Russia e Ucraina, stia vincendo momentaneamente il conflitto sono circa il 30%, chi invece non sa esprimersi su chi vincerà il conflitto sono quasi il 50%. 
Questa valutazione può essere riproposta per Maggio nei sondaggi Ipsos, EMG, Demopolis. Rimane stabile la percentuale di coloro che credono che la Russia stia vincendo (23%) ma diminuisce il numero di coloro che credono che Putin vincerà la guerra (12%). Si osserva poi che la percentuale degli intervistati che ritengono l’Ucraina vincente nel momento in cui viene posta la domanda è sempre maggiore rispetto alla percentuale di chi ritiene che l’Ucraina vincerà la guerra (47%–28% ad Aprile, 28%–20% a Maggio).

* Quando si chiede agli intervistati chi vincerà la guerra si osserva che, nel tempo, diminuiscono coloro che ritenevano la Russia di Putin vincitrice del conflitto, ma contemporaneamente ad aumentare non è il fronte di chi crede che sarà l’Ucraina di Zelensky a vincere, bensì quello degli indecisi che non sanno o preferiscono non indicare. 

A Marzo 2022 il 52% degli intervistati per il Termometro politico sosteneva che la Russia di Putin avrebbe vinto la guerra (sebbene il 24% di questi ritenevano altresì che all’occupazione russa l’Ucraina avrebbe resistito duramente), il 37% riteneva invece che sarebbe stata l’Ucraina a vincere e solo il 10% preferiva non rispondere o non sapeva. Sempre a Marzo: per il 58% degli intervistati Ipsos la Russia avrebbe vinto la guerra, solamente per il 13% a vincere sarebbe stata l’Ucraina, mentre il numero di coloro che non sapevano o non volevano esprimersi si attestava intorno al 20%. 
Ad Aprile, secondo Noto Sondaggi, il fronte di coloro che ritenevano che la Russia avrebbe vinto la guerra si assottiglia al 26%, similmente anche il numero di coloro che ritenevano il fronte ucraino come prossimo vincitore si attesta attorno a percentuali simili (28%), a crescere sensibilmente, invece, è il gruppo di chi non sa o non vuole indicare un netto vincitore: il 46% degli intervistati, infatti, preferisce non esprimersi. 
Si osservi, infine, che a Maggio (IPSOS) il numero di coloro che ritenevano la Russia come futura vincitrice del conflitto crolla al 12%, similmente, anche chi riteneva l’Ucraina vincitrice scende al 20%, la terza opzione è preferita dal 68% degli intervistati e, di questi, il 12% non sa o non vuole indicare, ma il 56% indica “nessuno” come futuro vincitore. 

*	Quando si chiede agli intervistati chi nel momento in cui la domanda viene posta stia vincendo la guerra, maggioranze decrescenti nel tempo si schierano sul lato russo e sul lato ucraino, aumenta consequenzialmente e progressivamente il numero degli indecisi.

A Marzo 2022 nel momento in cui la domanda gli era rivolta il 28% degli intervistati Ipsos credeva che la Russia stesse vincendo la guerra, mentre il 39% riteneva che l’Ucraina fosse in vantaggio e soltanto il 33% non sapeva o non voleva indicare un vincitore. 
A Maggio alla stessa domanda il 23% degli intervistati EMG indicava la Russia di Putin come forza militarmente in vantaggio sull’altro schieramento, subendo nel corso di due mesi una perdita in termini percentuali di 5 punti. Una riduzione più significativa si registrava invece sull’altro lato dello schieramento: solo il 28% riteneva l’Ucraina di Zelensky in vantaggio, facendo rilevare un calo in termini percentuali di 11 punti rispetto ai precedenti 39. Se ne trae che l’unica opzione che ha visto crescere le proprie percentuali sia la terza: chi non sapeva o non voleva esporsi passa dal 33% al 49% (+16%). Nel giro di due mesi quasi un intervistato su due non sapeva o non voleva indicare quale schieramento stesse vincendo il conflitto nel momento in cui la domanda gli veniva posta. 

*	Quando si chiede agli intervistati come terminerà la guerra, maggioranze progressivamente crescenti nel tempo prevedono la conclusione del conflitto mediante il ricorso a una soluzione diplomatica o comunque con un compromesso tra le parti.

Dalla serie EMG svoltasi a Maggio si evince che maggioranze crescenti prospettano il ricorso a un compromesso tra le parti. Se a metà Maggio il 44% degli intervistati EMG prevede il ricorso a una soluzione diplomatica per porre fine al conflitto bellico, alla fine di Maggio il 57% degli intervistati si augura un compromesso che possa mettere d’accordo i diversi schieramenti. È interessante osservare come, allo stesso tempo, a decrescere non sia il numero di coloro che sostengono convintamente la vittoria militare e schiacciante di uno dei due schieramenti – Russo o Ucraino che sia–, bensì il fronte degli indecisi: il 17-19 Maggio il 42% degli intervistati EMG preferivano non rispondere alla domanda, a fine maggio la stessa opzione è scelta solamente dal 24% degli intervistati. Si rinforza anche se in misura ridotta e dopo un breve e leggero declino, all’opposto, il fronte di chi crede che la guerra si concluderà con la vittoria di una delle due parti.

### Escalation

#### *Escalation: Rischio guerra nucleare*

*	Quando si chiede agli intervistati se vi sia un rischio di una escalation nucleare, si osservano preoccupazioni decrescenti nel tempo e differenze significative nell’eventualità in cui venga nominata direttamente l’espressione *“guerra atomica”*.

Diverse domande hanno esplorato il tema dell’eventualità di una escalation nucleare. A Marzo 2022 il 72% degli intervistati Euromedia Research ritiene che la possibilità di una escalation nucleare sia avverabile, similmente ad Aprile, il 68% degli intervistati della serie EMG (5 sondaggi ripetuti nell’arco di due mesi) temevano che la guerra potesse degenerare in un conflitto nucleare, a Maggio la stessa percentuale si riduce attestandosi intorno al 60%. 

La serie continuata IPSOS conferma e rafforza quanto detto: a Marzo il 31% degli intervistati ritenevano probabile (molto e abbastanza) il ricorso ad armi nucleari, a Settembre lo stesso fronte era invece formato dal 19% del campione. Contemporaneamente, se a Marzo il 45% degli intervistati ritenevano poco o per nulla probabile un conflitto nucleare, a Settembre gli stessi pesavano per il 56% nel campione analizzato. 
Si osservi però come ad Ottobre, e solo da Ottobre, la preoccupazione per un conflitto nucleare ritorni nuovamente predominante nell’opinione pubblica: il 30% degli intervistati l’11 e il 12 Ottobre dichiarano molto o abbastanza probabile un ricorso ad armi nucleari (valori identici a quelli di Marzo), allo stesso tempo anche il fronte di chi crede poco o per nulla probabile un conflitto nucleare ritorna ai valori di Marzo attestandosi attorno al 40% degli intervistati

Il *wording* nel sondaggio sembra avere un effetto sulle risposte: quando una domanda usa il termine “bomba atomica”, ovvero “guerra atomica”, vocaboli meno neutrali rispetto a “conflitto nucleare”, le percentuali di intervistati che si dimostrano preoccupati di un eventuale escalation si riduce di molto: ad Aprile il 34% e ad Ottobre il 43% degli intervistati del Termometro Politico ritengono probabile o possibile una guerra nucleare.

#### *Escalation: Terza guerra mondiale e No fly zone*

* Quando si chiede agli intervistati se vi sia un rischio di una escalation su scala mondiale del conflitto, si osservano preoccupazioni decrescenti nel tempo: maggioranze gradualmente più consistenti si convincono che il conflitto rimarrà nei confini dei due paesi. 

A Marzo 2022 solo il 29% degli intervistati IPSOS ritiene che il conflitto non travalicherà i confini dei due paesi coinvolti, ad Aprile circa il 40% degli intervistati DemosPi & Demetra e EMG si confermano convinti che il conflitto non coinvolgerà nessun altro paese al di fuori di Ucraina e Russia. 
Si segnala altresì che inserendo nell’analisi un’ulteriore variabile si ottengono risultati sensibilmente diversi: nell’eventualità di una *no fly zone* a Marzo per l’83% degli intervistati Demopolis si correrebbe il pericolo di un coinvolgimento della guerra su scala mondiale.

Questo trend è confermato dalla serie continuata IPSOS che da marzo ad Ottobre indaga l’opinione pubblica circa i rischi di una degenerazione del conflitto : se a Marzo 2022 il 24% degli intervistati ritiene plausibile che il conflitto russo-ucraino degeneri in una guerra mondiale, a Settembre la stessa opinione è condivisa solo dall’11% della popolazione. 
Parimenti: a Marzo 2022 il 26% degli intervistati ritiene che il conflitto rimarrà confinato nei confini dei due paesi belligeranti, a Settembre la stessa posizione è sostenuta da ben il 39% degli intervistati. Si consideri, infine, che come per il paragrafo precedente ad Ottobre si osservano valori contrastanti con i trend registrati durante i 9 mesi precedenti: le percentuali delle rispettive posizioni aumentano e diminuiscono ritornando (ovvero, riavvicinandosi) alle stime di Marzo: solo il 26% degli intervistati il 5-6 Ottobre ritiene che il conflitto resterà isolato nei confini dei due paesi in guerra; il 20% degli intervistati l’11 e il 12 Ottobre ritengono invece di nuovo plausibile un conflitto su scala mondiale.

### A quali condizioni finire il conflitto e possibilità di negoziati

* Quando si chiede agli intervistati le condizioni con cui finire il conflitto, maggioranze solide nel tempo ritengono che l’Ucraina debba fare delle concessioni alla Russia e il compromesso rimane costantemente l’opzione favorita.

Molteplici domande indagano l’opinione degli intervistati circa le condizioni con cui porre termine alla guerra in corso. Resta costante la percentuale di coloro che, nel corso del tempo e a domanda diretta, rispondono che l’unico metodo per concludere il conflitto sia la resa dell’Ucraina nei confronti della Russia. Il 38% degli intervistati Euromedia Research a Marzo ritiene che l’Ucraina debba arrendersi (nonostante il 76% degli intervistati Noto Sondaggi dello stesso mese ritengano che la maggiore responsabilità sia proprio della Russia), il 43% degli intervistati Ipsos a Marzo condivide questa opinione, il 52% degli intervistati SWG a Maggio crede che il conflitto si possa concludere o con la sconfitta totale Ucraina (6%) o con il controllo dei territori occupati dalla Russia (46%). Addirittura, il 74% degli intervistati del Termometro Politica di Maggio ritengono che sarebbe accettabile un accordo di pace che includesse l'annessione da parte della Russia di tutto o parte del territorio ucraino occupato. 

Proprio il tema della cessione di territori ucraini alla Russia incontra nel tempo percentuali significative, prossime alla maggiorana relativa: solo il 10% del campione di SWG di Aprile dichiara che l’Ucraina non debba concedere nulla alla Russia, il 40% dei soggetti ascoltati dal Proger IndexResearch a Maggio credono che l’Ucraina debba accettare una qualche forma di rinuncia territoriale (il 37% è contrario il 23% non sa o non indica), il 46% degli intervistati dal Termometro Politico di Giugno ritengono che non costituisca un precedente pericoloso la cessione di territori occupati, il 49% del campione di Euromedia Research ad Ottobre crede che l’Ucraina debba fare delle concessioni per accelerare il processo di pace. 

Allo stesso tempo maggioranze rilevanti si augurano un compromesso tra le parti al fine di porre termine, nel minor tempo possibile, al conflitto in atto. Ad Aprile il 56% degli intervistati di Euromedia Research credono che il compromesso tra le parti sia l’obiettivo sul quale puntare, sempre ad Aprile il 55% del campione di EMG dichiara che l’Europa dovrebbe in tutti modi promuovere la trattiva diplomatica, la stessa opzione è favorita dal 62% degli intervistati Ipsos a Maggio, sempre a Maggio il 62% degli intervistati EMG credono che una soluzione diplomatica sia possibile (in tempi lunghi e in tempi brevi), infine, anche ad Ottobre il 54% del campione ascoltato dal Proger IndexResearch auspicano un compromesso mediato tra Putin e le forze politico – istituzionali dell’Occidente.

### Durata conflitto

*	Quando si chiede agli intervistati una stima della durata del conflitto, salvo un primo momento, si osserva una certa stabilità nella distribuzione delle preferenze, con effetti interessanti dovuti al numero di opzioni a disposizione da parte degli intervistati.

A Marzo il 21% degli intervistati EMG riteneva che il conflitto si sarebbe concluso nel giro di poche settimane, a Maggio la percentuale subisce un significativo contraccolpo riducendosi a cifre sempre inferiori al 10% degli intervistati, fino a toccare la percentuale minima nel sondaggio del 12 Maggio: 3%.

È utile osservare altresì come, nell’eventualità in cui agli intervistati siano date più opzioni di scelta la percentuale di coloro che non sa o non si vuole esprimere sia sensibilmente contenuta: sondaggio dell’11-12 Aprile di Demos&Pi Demetra con cinque opzioni solo il 9% non prende una posizione, nei sondaggi EMG dal 5 al 26 maggio con tre opzioni intorno al 30% degli intervistati preferisce non esporsi.

*	Quando si chiede agli intervistati una stima della durata del conflitto in serie continuata, si osserva che, con il passare dei mesi, aumenta sensibilmente il numero di coloro che credono che il conflitto durerà qualche anno. 

La serie continuata IPSOS indaga le opinioni degli intervistati da Marzo ad Ottobre: se a Marzo il 24% del campione ritiene che il conflitto durerà un anno o più, ad Ottobre la stessa opinione è sostenuta da 36% degli intervistati, consequenzialmente chi crede che il conflitto durerà solo alcuni mesi progressivamente si riduce: dal 46% del campione a 34%.

[Appendice](https://github.com/LucianaFazio/Ucrania/blob/main/PDF_Appendice/IV.%20La%20guerra%20e%20il%20suo%20andamento%20v.4.pdf)